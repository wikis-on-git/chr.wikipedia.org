'''ᎡᏂᏗ  ᎡᎯᏍᏗ''' (Andy Payne) ᎡᏂᏗ  ᎡᎯᏍᏗ,  ᎣᎦᎵᎰᎻ  ᎡᎯ  ᎠᏣᎳ,  ᏱᏔᎵᏍᎪᎯ  ᎢᏳᏕᏘᏴᏓ  ᎨᏎ  ᏚᏭᎪᏔᎾ  ᎤᏖᎳᏗᏍᏗ  ᏐᏁᎳᏚ  ᎢᏍᎪᎯᏥᏆ  ᏔᎵᏍᎪ  ᏧᏁᎳ  Trans-Continental  ᎠᏙᎩᏯᏍᏗ.  ᎾᎯᏳᏃ  ᎠᎦᏛᏛᎾ  ᎾᏍᎩ  ᏄᏛᏁᎸ  ᎡᏂᏗ  ᎯᎠ  ᏄᏪᏎᎢ  “ᏱᎬᏩᏛᏁᏗᏊ  ᎨᎵᏍᎬᎢ.”  ᎡᏂᏗ  ᎢᎬᏱ  ᏗᏍᏆᏗᏎ  ᏁᎵᏍᎪᎯ  ᏅᎩ  ᏧᏒᎯᏛ  ᎠᏙᎩᏯᏍᏗ.  
[[File:Andy Payne photo 1935 newspaper.jpg|thumb|ᎡᏂᏗ ᎡᎯᏍᏗ, 1935]]

ᎡᏂᏗ  ᎡᎯᏍᏗ  ᎤᏪᏅᏒ  ᎤᏕᏁ,  ᎦᎾᏝᎢ  ᏗᏛᎯᏍᏙᏗ  ᎾᎥᏂᎨᏍᏗ  ᏤᎵᏏᎢ,  ᎣᎦᎵᎰᎻ  ᏅᏓᏕᏆ  ᏓᎳᏚᏏᏁ,  ᏐᏁᎳᏚ  ᎢᏍᎪᎯᏥᏆ  ᎦᎵᏉᎩ.  ᎡᏂᏗ  ᏭᏓᏂᎵᎨᎢᏴ  ᎤᏁᏥ  ᎠᏧᏣ  ᎨᏎ  ᎡᏂᏗ  J.L.  ᎡᎯᏍᏗ  ᎠᎴ  ᏐᎾ  ᎡᎯᏍᏗ  ᎡᏂᏗ  ᎤᏙᏓ,  “ᎦᎾᎦᏘ”  ᎪᏎᎸ  ᎤᏪᏅᏒ  ᎤᏂᎩᏎ  ᏌᏚ  ᎢᏳᏕᏘᏴᏓ  ᏧᎸᏫᏍᏓᏁᏗ  ᎤᏯᎸᏎ.  ᎢᎬᏱᏃ  ᏧᎸᏫᏍᏓᏁᏗ  ᎨᏒ  ᏓᎬᏂ  Rogers ᎦᎾᏢᏗ  ᏗᏛᎯᏍᏙᏗ  ᎨᏎ.  ᎦᎾᎦᏘ  ᎤᏕᎶᏆᎡ  ᎤᎶᎨᏗ  ᎠᎴ  ᎦᎾᏝᎢ  ᏧᏛᎯᏍᏙᏗ  ᎠᎵᎪᏁᎮ  ᏓᎬᏂ  ᎤᏪᏥ  ᏫᎵ  Rogers.

ᎾᏊᏃ  ᎡᏂᏗ  ᏅᎩ  ᎠᎴ  ᎯᏍᎩ  ᎢᏳᏕᏘᏴᏓ  ᏥᎨᏎ,  ᏧᎦᏴᎵᎨ  ᎤᏂᏩᏎ  ᎦᎾᏝᎢ  ᏗᏛᎯᏍᏙᏗ  ᎾᎥᏂᎨᏍᏗ  ᎦᏇᏅᏙᏗ,  ᎣᎦᎵᎰᎻ,  ᎠᎴ  ᎾᏍᏊ  ᏗᎦᎶᎪᏗ  ᎢᏗᏜ  ᏄᎾᏛᏁᎴ.  ᎡᏂᏗ  ᏚᏕᎶᏆᎡ  ᎦᏇᏅᏙᏗᎢ  ᎠᎴ  ᏚᏍᏆᏕ  ᎡᎳᏗ  ᎠᎴ  ᎦᎸᎾᏗ  ᏗᏕᎶᏆᏍᏗ  ᎤᎿᎢ.

ᎡᏂᏗ  ᎤᏪᎳᏗᏙᎴ  ᎦᎸᎾᏗ  ᏗᏕᎶᏆᏍᏗ  ᎠᏙᎩᏯᏍᏗ,  ᎠᏓᎾᏫᏍᏘᏍᎨ  ᏑᏟᎶᏓ  ᎠᎴ  ᎠᏰᎵ  ᏳᏟᎶᏓ  ᎠᏓᎪᎾᏙᏗ  ᎠᎴ  ᎤᏓᏠᏒ  ᎨᏎ  ᎯᎸᏍᎩ  ᎠᎾᏓᎪᎾᏗᏍᎬ.  ᎢᎸᏢᏃᏴ  ᎯᎠ  ᏄᏪᏎᎢ,  “ᏥᎸᏉᏗᏍᎬᏊ  ᎠᏆᏓᎾᏫᏍᏙᏗ  ᎠᎴ  ᎠᎩᎲᏊ  ᏰᎵ  ᎢᎬᏩᏛᏁᏗ  ᎠᏆᏓᎾᏫᏍᏙᏗ  ᎦᏙᎯ  ᏗᏆᎳᏏᏕᏂ  ᏕᎬᏗᏍᎬ.”  ᎢᏴᏃ  ᎨᏒ  ᏝᏃ  ᏙᏳ  ᎬᎾᎨᏒ  ᏱᏂᎬᏁᎮ  ᎤᏟᏱᎦ  ᎢᎬᏩᏛᏁᏗ  ᎨᏒ.  ᎾᏃ  ᎠᏁᎯᏍᏗ  ᏄᏓᎸᏉᏛᎾ  ᎠᏁᏩᏕᎨ,  ᎠᏎᏃ  ᏗᎦᎶᎪᏗ  ᎨᏒ  ᏍᏓᏱᏳ  ᎨᏒ.  ᏭᏓᏂᎳᎨᎢᏴ  ᎦᎵᏉᎩ  ᎢᏯᏂ  ᏗᏂᏲᎵ,  ᎡᏂᏗ  ᎤᏩᏌ  ᎤᎵᏍᏕᎸᎯᏓᏍᏗ.  ᎨᏎ  ᎠᎴ  ᏴᏓᎵ  ᏓᏂᎪᏓᏁᎮ  ᏧᎾᏍᏘᎧᏂ  ᎤᎭnᎦᎾᏝᎢ  ᏗᏛᎯᏍᏙᏗ.  ᎡᎵᏃ  ᎢᏧᎾᏘᏴᏓ  ᏗᎬᏣᏂᎸᏫᏍᏓᏁᏗ  ᎤᎾᎵᏍᏕᎸᎯᏓᏍᏗ  ᎨᏎ  ᎪᎱᏍᏗ  ᎠᏛᏁᎵᏓᏍᏗ  ᎨᏒᎢ.  ᎡᏂᏗ  ᏝᏃ  ᎤᏓᏅᏖᏢ  ᏱᎨᏎ  ᏗᎦᎶᎩᏍᎩ  ᎢᏳᎵᏍᏙᏗ  ᎤᏠᏱᏊ  ᎤᏓᏓ.  ᏩᎬᏱᏴ  ᎤᏓᏅᏖᎸ  ᎨᏒ  ᏗᏕᏟᏆᏍᏗᏃ  ᎨᏒ  ᎠᎴ  ᏂᏓᏙᏓᏫᏒ  ᎠᏓᎾᏫᏍᏘᏍᎨ  ᏧᎾᏕᎶᏆᏍᏗ  ᎢᏗᏜ  ᏳᏍᏆᏙᎿ  ᎢᏳᏛᏁᏗ  ᎤᎲᎢ.  ᎢᏴᏓᎭᏃ  ᎢᎬᏱ  ᏫᎦᎷᎬ  ᏏᏃ  ᏧᏙ  ᎠᎴ  ᎠᎾᏝᏅᏢ,  ᎾᏍᎩᏃ  ᏐᏈᎵ  ᎠᎾᎩᎸᏗᏍᎨ  ᏱᏚᎾᏕᎶᏆᎡᎾ.  ᏔᎵᏚᏏᏁᏃ  ᏗᎧᏂᏙ  ᎸᎵᏍᏔᎾ  ᎦᏇᏅᏙᏗ  ᏧᎾᏕᎶᏆᏍᏗ,  ᎤᏩᏛᎮ  ᏗᏕᏲᎲᏍᎩ,  Vivian Shaddox  ᏧᏙᎢᏓ.

Vivian,  ᎦᎵᏆᏚ  ᎢᏳᏕᏘᏴᏓ  ᎨᏎ,  ᎠᏥᎾᏢᏁ  ᎤᏍᏆᏗᏍᏗ  ᏗᏕᎶᏆᏍᏗ  ᎠᏕᏘᏴᏍᎬ  ᎦᏊᎤᏙᏗᎢ  ᏅᏗᎦᎵᏍᏙᏗᏍᎨ  ᏗᏎᏍᏗ  ᏗᏕᏲᎲᏍᎩ  ᎤᏑᎳᎪᏤ.  
ᎡᏂᏗ  ᏌᏊ  ᏔᎵᏚ  ᏗᎧᏂᏙᎯ  ᎨᏎ  ᎾᏍᎩ  ᏗᏎᏍᏗ  ᏗᏕᎶᏆᏍᏗ  ᏓᏕᏲᎲᏍᎬ.  ᎠᎾᏕᎳ  ᎰᏍᎨ  ᎣᏍᏓ  ᏗᎨᎦᏃᏗ  ᎨᏒ,  ᎠᏎᏃ  ᎠᎵᎪᏗ  ᎨᏒ  ᏝᏃ  ᎬᏛᏛᏗ  ᏱᎨᏎ.
ᎡᏂᏗᏃ  ᎤᏍᏆᏕ  ᏓᏕᎶᏆᏍᎬ  ᎠᎴ  Vivian  ᎤᏪᏅᏎ  ᏓᎵᏆ  ᏧᏪᏅᏒᎢ  ᏗᏕᎶᏆᏍᏗ  ᎠᏕᏘᏱᏍᎬ  ᎤᎵᏍᏆᏓ.  ᏗᎦᎸᏫᏍᏓᏁᏗᏃ  ᏍᏓᏱ  ᎠᏩᏛᏗ  ᎨᏎ  ᎣᎦᎵᎰᎻ  ᎠᎴ  ᎡᏂᏗ  ᏚᏭᎪᏔᏁ  ᏰᎵᏊ  ᏱᏓᏤᏝ  ᏴᏥᎧᎾᏗᏲᎩ  [[ᎠᏕᎳ]]  ᏧᏢ  ᎢᏗᏜ.  ᏗᎦᏣᏄᎵ  ᎤᏃᏍᎩᏓ  ᎤᏣᏁ  ᎠᎴ  Los Angeles  ᎢᏳᏓᏅᎯᏓ  ᎤᏦᏔᏁ,  ᎠᏁᎶᏗᏍᎬ  ᎤᏩᏛᏗ  ᏗᎦᎸᏫᏍᏓᏁᏗ.  
ᏗᎦᎸᏫᏍᏓᏁᏗ  ᎾᏍᏊ  ᏍᏓᏱ  ᎠᏩᏛᏗ  ᎠᏕᎳ  ᏧᏢ  ᎤᏠᏱᏊ  ᎣᎦᎵᎰᎻ.  ᏄᎵᏍᏔᏁᏃ  ᎡᏂᏗ  ᎤᎪᎮ  ᎪᏪᎳᏅ  ᏗᏁᎶᏗᏱ  ᏚᏆᏅᏓᏛ  ᎦᏃᏣᎵᏍᎩ  Ꮟ.Ꮟ.  ᏚᏪᏒᏔ  ᎠᏰᎵ  ᏚᏙᏢᏒ  ᎠᏓᎾᏫᏍᏙᏗ.  ᎪᎯᏴᎢᏃ  ᎤᏃᏪᏎᎴ  ᏗᏝᏃᎮᏗᏍᎩ,  “ᎠᏆᏅᏛᏃ  ᎠᏆᏝᏂᎩᏓ  ᎨᏒ  ᎠᎴ  ᎬᏩᏓᎾᏫᏍᏙᏗ  ᎨᏒᎢ,  ᎠᎴ  ᎠᎩᏍᏆᏙᎾ  ᎦᏓᏅᏖᏍᎬ  ᏓᏭᎪᏔᏅ  ᎤᏠᏱᏊ  ᎢᎦᎢ  ᎠᏆᏜᏅᏓᏕᎲ  ᏏᏃᎩᎶ  ᏅᏩᏓᎴ.”

ᎡᏂᏗᏃ  ᎤᏛᏛᏁ  ᎤᏙᏓ  ᎤᏍᏕᎸᏗᎢ  ᎠᎴ  ᎬᏩᎾᎵᎪᎯ  ᏍᎪᎯᏥᏆ  ᎯᏍᎩᏦᏁ  ᎢᏯᏕᎸ  ᏄᏂᏕ  ᎠᏎᏍᏙᏗ  ᎠᏴᏍᏙᏗ.  ᎡᏂᏗᏃ  ᎤᏪᏅᏎ  ᎠᏕᎳ  ᏧᏢ  ᎧᎦᎵ  ᎧᎳᏩᏗᏒ  ᏐᏁᎳᏚ  ᎢᏍᎪᎯᏥᏆ  ᏔᎵᏍᎪ  ᏧᏁᎳ  ᎤᏕᏘᏴᏌᏗᏒ  ᎤᎿ  ᎤᎾᎵᎩ  ᏐᏙᏗ  ᎤᏂᎳᏦᏛ  Ascot Parkway  ᏧᏙᎢᏓ  Los Angeles  ᎨᏒᎢ.
ᎠᎾᏓᎾᏫᏍᏗᏍᎩ  ᎤᎾᏂᎩᏎ  Ascot  ᎠᏅᏱ  ᏅᎩᏁ,  ᏐᏁᎳᏚ  ᎢᏍᎪᎯᏧᏆ  ᏔᎵᏍᎪ  ᏧᏁᎳ  ᎠᏓᎴᏂᏍᎬᎢ  ᎢᎬᏱ  ᎠᏙᎩᏯᏍᏗ  ᎨᏒ  ᎾᏍᎩᏃ  ᏁᎳᏍᎪᎯ  ᏅᎩ  ᏧᏒᎯᏓ  ᏧᏟᏯᎵᏓᏍᏗ  ᎨᏎ  ᎠᎴ  ᏦᎢ  ᎢᏯᎦᏴᎵ  ᏅᎩᏧᏈ  ᏔᎵᏍᎪ  ᏔᎵ  ᏳᏟᎶᏓ  ᎫᏢᏍᎨ.  ᎠᎾᏓᎾᏫᏍᏗᏍᎩᏃ  ᏄᏯᎩ  ᏭᏂᎷᏣ  ᎠᎾᏍᎬᏘ  ᏔᎵᏍᎪ  ᏑᏓᎵᏁ  ᎢᎦ  ᎨᏒ,  ᏒᏂᏗ  ᎡᎯᏍᏗ  ᎢᎬᏱ  ᏭᏗᏠᎸ,  ᎤᏓᎪᎾᏔᏁ.  ᎾᏃ  ᎠᏓᏌᎲᏍᏘ  ᎨᏒ  ᎯᏍᎩᏦᏁ  ᎢᏯᎦᏴᎵ  ᎢᏳᏂᏃᏍᏓ  ᎠᏕᎳ  ᎨᏎᎢ.

ᎾᏊᏃ  ᎡᏂᏗ  ᏫᎤᎷᏣ  ᎣᎦᎵᎰᎻ  ᏭᏢᏴᎰᏁ  ᎦᎾᏢᏗ  ᏗᏴᏙᏗ  ᎠᏂᏏᏓᏁᎸ  ᎨᏥᏚᎬ  ᎠᎴ  ᏧᎦᏴᎵᎨ  ᎢᏤ  ᏚᏁᏍᎨᎮᎴ.  ᎤᏩᏌᏃ  ᎤᏤᎵᎪ  ᎦᏙ  ᎤᏩᏎ  ᎠᎴ  ᏗᎦᏚᎴᏂ.  ᎬᏩᏍᏘᎭᏃ  ᎠᎾᎵᏘᏂᏙᎮ  Vivian,  ᎠᎯᎴᎬᏃ  ᏓᎵᏆ  ᎢᏴ  ᏄᏜᏅᏓᏕᎲ  ᏩᎦᏘᏍᎬᎢ.  ᎡᏂᏗ  ᎠᎴ  Vivian  ᏕᎨᎦᏨᏍᏔᏅ  ᎣᏂ  ᎢᏗᏜ  ᎨᏒ  ᏐᏁᎳᏚ  ᎢᏍᎪᎯᏧᏆ  ᏔᎵᏍᎪ  ᏐᏁᎳ  ᎤᏕᏘᏴᏌᏗᏒ.  

ᎡᏂᏗ  Ꮭ  ᎢᎸᎯᏳ  ᎢᏳᏓᎾᏫᏍᏔᏁ.  ᏐᏁᎳᏚ  ᎢᏍᎪᎯᏧᏆ  ᏦᏍᎪ  ᏅᎩ  ᏂᏚ  ᏄᏫᏍᏓᏁᎲᎾ  ᎠᎴ  ᎠᏰᎵ  ᎦᏚᎲ  ᏚᏂᏴᏒ  ᎧᏂᎬᏍᏗ  ᎨᏒ,  ᎡᏂᏗ  ᏅᏩᏓᎴ  ᎢᏳᏍᏗ  ᎤᏙᎩᏰ.  ᎤᏙᎩᏴᏃ  ᏄᎬᏫᏳᏒ  ᏗᎪᏪᎵᏍᎩ  ᎣᎦᎵᎰᎻ  ᎠᏰᎵ  ᎤᏙᏢᏒ  ᎦᎸᎾᏗ  ᏗᏓᏱᎵᏓᏍᏗ  ᎠᎴ  ᎤᏓᏠᏎ.  ᎦᏯᎢᏒᏊᏃ  ᎠᎦᏑᏰᏍᎨ  ᎤᏩᏒᎯᏃ  ᏔᎵ  ᏧᏕᏘᏴᏓ  ᎠᏂᏲᏍᎩ  ᎤᏖᎳᏕ  ᎾᎯᏳ  ᏔᎵᏁ  ᏓᎿᏩ  ᏣᏍᏆᎵᎲ.  ᎡᏂᏗ  ᏅᎩᏍᎪᎯ  ᏄᏕᏘᏴᎭ  ᏗᎾᏘᏲᎯᎯ  ᏧᎾᏕᎶᏆᏍᏗ  ᏚᏕᎶᏆᎡ  ᎤᏒᎢ  ᎢᏗᏜ  ᎠᎴ  ᏗᏘᏲᎯᎯ  ᎨᏒ  ᎪᏪᎵ  ᎧᏃᎮᏍᎩ  ᎤᏁᏎ.

ᏄᏍᏛᏃ  ᎠᏓᏅ  ᏖᏟᏙᎲ  ᎦᏙ  ᎠᎩᏍᏗ  ᎨᏒ,  ᏐᎢᏃ  ᎨᏒ  ᎪᎢ  ᎪᏢᏗ.  ᏚᏂᏴᏎᏃ  ᎦᏙᎯ  ᎤᏩᏒᎢ  ᎠᏕᎳ  ᏧᏓᏒᏅ  ᎤᏔᏅ  ᎠᎴ  ᎤᏟ  ᎢᎦᎢ  ᎤᏩᏎᎢ.  ᎤᎦᏎᏍᏔᏅᏃ  ᎡᎶᎯ  ᏄᏍᏗᏓᏅ  ᎤᏍᏕᎸᎯᏓᏍᏗ  ᎦᏙ  ᏚᏩᏍᎬ.  ᏭᎵᏯᎶᎴ  ᏧᎬᏩᎶᏗ  ᎤᏩᏛᎮ  ᏅᏧᎵᏍᏙᏔᏁ  ᎤᏩᏛᎮ  ᏥᏃᏍᎦ,  ᎨᏐᎵᏂ  ᎠᎴ  ᎪᎢ.  ᎤᏁᎳᎩᏃ  ᎤᏪᎾᎢ  ᎠᏍᎦᏯ  ᏥᎨᏎ,  ᎡᎯᏍᏗ  ᎬᏱᎵᏎ  ᏚᎸᏫᏍᏓᏁᎲ  ᏄᎬᏫᏳᏒ  ᏗᎪᏪᎵᏍᎩ  ᎣᎦᎵᎰᎻ  ᎦᎸᎳᏗ  ᏗᏓᏱᎵ  ᏓᏍᏗᎢ  ᎬᏂ  ᏙᎢ  ᏄᏛᏁᎳ  ᏐᏁᎳᏚ  ᎢᏍᎪᎯᏧᏆ  ᎦᎵᏆᏍᎪ  ᏦᎢ  ᎤᏕᏘᏴᏌᏗᏒᎢ.  ᎾᎯᏳᏃ  ᎬᏗᏍᎩ  ᎠᎦᏴᎵ  ᎢᏳᏟᎶᏓ  ᎦᏙ  ᎤᎮ  ᎦᎵᏆᏚ  ᏗᏍᎦᏚᎩ  ᎣᎦᎵᎰᎻ  ᎨᏒᎢ.  ᎢᎦᏪᏓᏃ  ᎢᎩ  ᏝᏃ  ᎢᎸᎯᏳ  ᏳᏍᏗᏅᏎᎢ.  ᎡᏂᏗ  ᎡᎯᏍᏗ  ᎩᎳᏊ  ᎢᏴᏓ  ᎤᏲᎱᏎ  ᏐᏁᎳᏚ  ᎢᏍᎪᎯᏧᏆ  ᎦᎵᏆᏍᎪ  ᎦᎵᏉᎩ  ᎤᏕᏘᏴᏌᏗᏒ,  ᏚᎯᏰᎴᏃ  ᎠᏂᏏᏓᏁᎸᎢᏴ  ᎦᏲᎵ  ᏧᎬᏩᎶᏗ  ᎠᎴ  ᎡᏆ  ᏄᎵᏍᏔᏁᎵᏙᎸᎢ.

[[Category:ᎠᏂᏣᎳᎩ]]
[[Category:To be checked]]
