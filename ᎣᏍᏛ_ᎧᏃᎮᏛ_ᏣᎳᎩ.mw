[[Image:Cwynewtestament.JPG|thumb|ᎣᏍᏛ ᎧᏃᎮᏛ ᏣᎳᎩ]]

==ᎹᏚ ᎤᏬᏪᎳᏅᎯ==
===ᎢᎬᏱ ᎠᏯᏙᎸᎢ===
 
# ᎯᎠ ᎪᏪᎵ ᎧᏃᎮᎭ ᎤᏁᏢᏔᏅᎡ ᏥᏌ ᎦᎶᏁᏛ, ᏕᏫ ᎤᏪᏥ, ᎡᏆᎭᎻ ᎤᏪᏥ.
# ᎡᏆᎭᎻ ᎡᏏᎩ ᎤᏕᏁᎳᎢ; ᎡᏏᎩᏃ ᏤᎦᏡ ᎤᏕᎾᎳᎢ, ᏤᎦᏡᏃ ᎤᏓ ᎠᎴ ᎾᏍᎩ ᎠᎾᏓᏅᏟ ᎬᏩᏕᏁᎳᎢ; 
# ᎤᏓᏃ ᏇᎵᏏ ᎠᎴ ᏎᎳ ᎬᏩᏕᏁᎳᎢ ᏖᏑ ᏙᎾᏄᎪᏫᏎᎢ; ᏇᎵᏏᏃ ᎢᏏᎳᎻ ᎤᏕᏁᎳᎢ; ᎢᏏᎳᎻᏃ ᎡᎵᎻ ᎤᏕᏁᎳᎢ; 
# ᎡᎵᎻᏃ ᎡᎻᏂᏓᏡ ᎤᏕᏁᎳᎢ; ᎡᎻᏂᏓᏡᏃ ᎾᏐᏂ ᎤᏕᏁᎳᎢ; ᎾᏐᏂᏃ ᏌᎵᏑ ᎤᏕᏁᎴᎢ; 
# ᏌᎵᏑᏃ ᏉᏏ ᎤᏕᏁᎳᎢ ᎴᎭᏫ ᎤᎾᏄᎪᏫᏎᎢ; ᏉᏏᏃ ᎤᏇᏗ ᎤᏕᏁᎳᎢ ᎷᏏ ᎤᎾᏄᎪᏫᏎᎢ; ᎤᏇᏗᏃ ᏤᏏ ᎤᏕᏁᎳᎢ; 
# ᏤᏏᏃ ᏕᏫ ᎤᎬᏫᏨᎯ ᎤᏕᏁᎳᎢ; ᏕᏫᏃ ᎤᎬᏫᏳᎯ ᏐᎵᏑᏅ ᎤᏕᏁᎳᎢ ᏳᎳᏯ ᎤᏓᏴᏛ ᎤᎾᎸᎪᏫᏎᎢ; 
# ᏐᎵᏑᏅᏃ ᎶᏉᏑ ᎤᏕᏁᎳᎢ; ᎶᏉᏑᏃ ᎡᏆᏯ ᎤᏕᏁᎳᎢ; ᎡᏆᏯᏃ ᎡᏏ ᎤᏕᏁᎳᎢ; 
# ᎡᏏᏃ ᏦᏏᏆ ᎤᏕᏁᎳᎢ. ᏦᏏᏆᏃ ᏦᎳᎻ ᎤᏕᏁᎳᎢ; ᏦᎳᎻᏃ ᎣᏌᏯ ᎤᏕᏁᎳᎢ; 
# ᎣᏌᏯᏃ ᏦᏓᎻ ᎤᏕᏁᎳᎢ; ᏦᏓᎻᏃ ᎡᎭᏏ ᎤᏕᏁᎳᎢ; ᎡᎭᏏᏃ ᎮᏏᎦᏯ ᎤᏕᏁᎳᎢ; 
# ᎮᏏᎦᏯᏃ ᏑᎾᏏ ᎤᏕᏁᎳᎢ; ᏑᎾᏐᏃ ᎠᏱᏂᏃ ᏦᏌᏯ ᎤᏕᏁᎳᎢ; 
# ᏦᏌᏯᏃ ᏤᎪᎾᏯ ᎠᎴ ᎠᎾᏓᏅᏟ ᎬᏩᏕᏁᎳᎢ; ᎾᎯᏳ ᏓᏗᎶᏂ ᎯᏫᏗᎨᎦᏘᏅᏍᏔᏁᎢ; 
# ᏓᏗᎶᏂᏃ ᏫᏗᎨᎦᏘᏃᎸ ᏤᎪᎾᏯ ᏌᎳᏓᏱᎵ ᎤᏕᏁᎳᎢ; ᏌᎳᏓᏱᎵᏃ ᏤᎳᏇᎵ ᎤᏕᏁᎳᎢ; 
# ᏥᎳᏇᎵᏃ ᎠᏆᏯᏗ ᎤᏕᏁᎳᎢ, ᎠᏆᏯᏗᏃ ᎢᎳᏯᎩᎻ ᎤᏕᏁᎳᎢ; ᎢᎳᏯᎩᎻᏃ ᎡᏐ ᎤᏕᏁᎳᎢ; 
# ᎡᏐᏃ ᏎᏙᎩᏃ ᎡᎩᎻ ᎤᏕᏁᎳᎢ; ᎡᎩᎻᏃ ᎢᎳᏯᏗ ᎤᏕᏁᎳᎢ; 
# ᎢᎳᏯᏗᏃ ᎢᎵᎡᏌ ᎤᏕᏁᎳᎢ; ᎢᎳᎡᏌᏃ ᏑᏓᏂ ᎤᏕᏁᎴᎢ; ᏑᏓᏂᏃ ᏤᎦᏡ ᎤᏕᏁᎴᎢ; 
# ᏤᎦᏡᏃ ᏦᏩ ᎤᏕᏁᎳᎢ, ᎾᏍᎩ ᎺᎵ ᎤᏰᎯ ᎾᏍᎩ ᏓᎾᏄᎪᏫᏎ ᏥᏌ ᎦᎶᏁᏛ ᏣᏃᏎᎰᎢ. 
# ᎾᏍᎩᏃ ᏂᎦᏛ ᎸᎾᏓᏁᏟᏴᏒ ᎡᏆᎭᎻ ᏤᎮ ᎾᎯᏳ ᏅᏓᎬᏩᏓᎴᏅᏛ ᏕᏫᏃ ᏤᎮ ᏅᏛᏍᏘ ᏂᎦᏚ ᎸᎾᏓᏁᏟᏴᏎᎢ; ᏕᏫᏃ ᏤᎮ ᎾᎯᏳ ᏅᏓᎬᏩᏓᎴᏅᏛ ᏓᏗᎶᏂᏃ ᏥᏫᏗᎨᎦᏘᏅᏍᏔᏁ ᏅᏓᏳᏓᎴᏅᏛ ᏥᏌᏃ ᏧᏕᏁ ᎾᎯᏳ ᏅᏛᏍᏘ ᏂᎦᏚ ᏄᎾᏓᏁᏟᏴᏎᎢ. 
# ᎾᏍᎩᏃ ᎯᎠ ᏄᎵᏍᏔᏂᏙᎴ ᎤᏕᏅ ᏥᏌ ᎦᎶᏁᏛ. ᎾᏍᎩ ᎺᎵ ᏥᏌ ᎤᏥ ᏦᏩ ᎤᏓᎸᏍᏗ, ᎠᏏᏉ ᏂᏓᎾᏤᎬᎾ ᎨᏎᎢ, ᎤᏁᎵᏤ ᎦᎸᏉᏗᏳ ᎠᏓᏅᏙ ᎤᏓᏅᏖᎸᎯ. 
# ᏦᏩ ᎾᏍᎩ Ꮎ ᏓᎾᏨᏍᏗ ᎤᏓᏅᏘᏳ ᎨᏒ ᎢᏳᏍᏗ, ᎠᎴ ᏄᏚᎵᏍᎬᎾ ᎨᏒ ᎢᏳᏍᏗ ᎬᏂᎨᏒ ᎤᏕᎰᎯᏍᏙᏗᏱ, ᎤᏕᎵᏛᏉ ᎢᏴᏛ ᏮᏓᏥᏯᎳᎼ. ᎢᏪᎵᏎᎢ. 
# ᎠᏎᏃ ᎠᏏᏉ ᎯᎠ ᎾᏍᎩ ᏄᏍᏕ ᎠᏓᏅᏖᏍᎨᎢ, ᎬᏂᏳᏉ ᏗᎧᎿᏩᏚᏗᎯ ᏱᎰᏩ ᎤᏅᏏᏛ ᎬᏂᎨᏒ ᏄᏛᏁᎳ ᎠᏍᎩᏓᏍᎬᎢ, ᎯᎠ ᏂᏕᏪᏍᎨᎢ; ᏦᏩ, ᏕᏫ ᎤᏪᏥ, ᏞᏍᏗ ᏣᏍᎦᎸ ᎯᏯᏅᏗᏱ ᎺᎵ ᏣᏓᏴᏍᏗ, ᎾᏍᎩᏰᏃ Ꮎ ᏥᎦᏁᎵ ᎦᎸᏉᏗᏳ ᎠᏓᏅᏙ ᎤᏓᏅᏖᎸᎯ; 
# ᎠᎴ ᏓᎦᎾᏄᎪᏫᏏ ᎠᏧᏣ, ᎾᏍᎩᏃ ᏥᏌ ᏕᎯᏲᎢᎭ, ᏧᏤᎵᏰᏃ ᏴᏫ ᏙᏛᏍᏕᎸᎯ ᏙᏓᏧᏓᎴᏏ ᎤᏂᏍᎦᏅᏨᎢ. 
# ᎾᏍᎩᏃ ᎯᎠ ᏂᎦᏗᏳ ᏄᎵᏍᏔᏂᏙᎴ ᎤᏙᎯᏳᏗᏱ ᎠᏰᎸᏒᎢ ᎯᎠ ᏥᏄᏪᏎ ᏱᎰᏩ ᎠᏙᎴᎰᏍᎩ ᎠᎬᏗᏍᎬᎢ; 
# ᎬᏂᏳᏉ ᎠᏛ ᎾᏥᏳᎲᎾ ᎦᏁᎵᏛ ᎨᏎᏍᏗ, ᎠᎴ ᏓᎦᎾᏄᎪᏫᏏ ᎠᏧᏣ, ᎾᏍᎩᏃ ᎢᏑᏄᎡᎵ ᎠᏃᎭᎮᏍᏗ, ᎾᏍᎩ ᎠᏁᏢᏔᏅᎯ ᎨᏒ ᎯᎠ ᏄᏍᏗ ᎦᏛᎦ, Ꭴ ᏁᎳᏅᎯ ᎢᎨᎳᏗᏙᎭ. 
# ᏦᏩᏃ ᎤᏰᏦ ᎤᎸᎤᎢ ᏗᎧᎿᏩᏗᏙᎯ ᏱᎰᏩ ᎤᏓᏳᎤᏏᏛ ᏄᏪᏎᎸ ᏄᏛᏁᎴᎢ, ᎤᏯᏅᎮᏉ ᎤᏓᏴᏍᏗ.
# ᎠᎴ ᎥᏝ ᏳᎦᏙᎥᏎᎢ ᎬᏂ ᎤᎾᏄᎪᏫᏒ ᎢᏒᏱ ᎡᎯ ᎤᏪᏥ ᎠᎴᏣ, ᏥᏌᏃᏚᏬᎡᎢ.

===2Ꮑ ᎠᏯᏙᎸᎢ===

# ᏥᏌᏃ ᎤᏕᏅ ᎦᏚᏱ ᎦᏚᎲ ᏥᏗᏱ, ᎾᎯᏳ ᏤᎭ ᎡᎶᏛ ᎤᎬᏫᏳᎯ, ᎬᏂᏳᏉ ᎤᏂᎷᏤ ᏥᎷᏏᎵᎻ ᎠᏂᎦᏔᎿᎢ ᎤᏙ ᏗᎧᎸᎬ ᎢᏗᏢ ᏓᏂᎶᏎᎢ,
# ᎯᎠ ᏄᏂᏪᏎᎢ; ᎭᏢ Ꮎ ᏧᏕᏅ ᎤᎬᏫᏳᎯ ᎠᏂᏧᏏ ᎤᎾᏤᎵᎦ, ᎣᎩᎪᎲᏰᏃ ᎤᏤᎵ ᏃᏈᏏ ᏗᎧᎸᎬ ᎢᏗᏢ, ᎠᎴ ᎤᏣᏓᏙᎵᏍᏓᏁᎵᎦ.
# ᎡᎶᏛᏃ ᎤᎬᏫᏳᎯ ᎤᏛᎦᏅ ᎾᏍᎩ, ᎤᏪᎵᎯᏍᏗ ᎤᏓᏅᏓᏕᎢ, ᎠᎴ ᏂᎦᏛ ᏥᎷᏏᎵᎻ ᎠᏁᎯ.
# ᏚᎳᏫᏛᏃ ᏂᎦᏛ ᏄᏂᎬᏫᏳᏒ ᎠᏥᎸ ᎠᏁᎶᎯ, ᎠᎴ ᏴᏫ ᏗᏃᏪᎳᏁᎯ, ᎦᏛᏛᏁᎢ, ᎾᎿ ᎤᏕᏗ ᎨᏒ ᎦᎶᏁᏛ.
# ᎯᎠᏃ ᏥᎬᏩᏪᏌᎴᎢ; ᏧᏗᏱ ᎦᏚᏱ ᎦᏚᎲᎢ; ᎠᏓᏰᏃ ᏄᏩᏅ ᎤᏬᏪᎳ ᎠᏙᎴᎰᏍᎩ;
# ᎠᎴ ᏥᎯ ᎦᏚᏱ ᎦᏚᎲ ᏧᏗᏱ, ᎥᏝᏍᎩᏂ ᏣᏍᏗᎧᏂ ᏱᎩ, ᏥᏣᏧᏑᏯ ᏄᏂᎬᏫᏳᏒ ᏧᏗᏱ ᏂᎯᏰᏃ ᏓᏣᏄᎪᏥ ᏗᏆᏴᏫ ᎢᏏᎵ-ᏗᎧᏁᏤᎯ.
# ᎿᏉᏃ ᎡᏣᏛ ᎤᏕᎵᏛ ᏫᏚᏯᏅᎲ ᎾᏍᎩ ᎠᏂᎦᏔᎿᎢ, ᎣᏍᏛ ᎦᏛᏘᏌᏁ ᎢᏳᏉ ᎾᏍᎩ ᏃᏈᏏ ᎤᎾᏄᎪᏨᎢ.
# ᎠᎴ ᏚᏅᏎ ᎦᏚᏱ, ᎯᎠ ᏄᏪᏎᎢ; ᎢᏤᎾ ᎣᏍᏛ ᏪᏥᏲᎦ ᎾᏍᎩ ᎤᏍᏗ ᎠᏲᎵ, ᎢᏳᏃ ᎡᏥᏩᎲᎭ, ᎢᏍᎩᏃᏁᎵᎸᎭ, ᎠᏴᏃ ᎾᏍᏉ ᎾᏥᎷᏨᎭ, ᎠᎴ ᏥᏯᏓᏙᎵᏍᏓᏁᎸᎭ.
# ᎤᎾᏛᎦᏃᏁᎸᏃ ᎤᎬᏫᏳᎯ ᎤᎾᏂᎩᏎᎢ, ᎬᏂᏳᏉᏃ ᏃᏈᏏ, ᎾᏍᎩ ᎤᏂᎪᎲᎯ ᏗᎧᎸᎬ ᎢᏗᏢ, ᎢᎬᏱ ᎤᏁᎤᎡᎴᎢ, ᎡᏂ ᏭᎷᏥᎸ ᎠᎴ ᎤᎴᏫᏍᏔᏅ ᎦᎸᎳᏗᏢ ᎾᎿ ᎠᏲᎵ ᎡᎲᎢ.
# ᎤᏂᎪᎲᏃ ᎾᏍᎩ ᏃᏈᏏ, ᎤᏣᏔᏅᎯ ᎤᎾᎵᎮᎵᏤᎢ.
# ᎠᏓᏁᎸᏃ ᎤᏂᏴᎸ ᎤᏂᎪᎮ ᎠᏲᎵ ᎠᎴ ᎤᏥ ᎺᎵ, ᎠᎴ ᎡᎳᏗ ᏚᎾᏓᏅᏁᎢ, ᎤᎾᏓᏙᎵᏍᏓᏁᎴᎢ, ᎠᎴ ᏧᎬᏩᎶᏗ ᎤᏂᎳᏅᏛ ᏚᏂᏍᏚᎢᏒ ᎤᏂᏁᎸᏁ ᎤᎾᎵᏍᎪᎸᏔᏅᎯ, ᎠᏕᎸ-ᏓᎶᏂᎨ, ᎠᎴ ᎤᎦᎾᏍᏛ ᎦᏩᏒᎩ ᎠᏜ, ᎠᎴ ᎻᎳ.
# ᎠᎾᏍᎩᏓᏍᎬᏃ ᎤᏁᎳᏅᎯ ᏚᏁᏤᎸ ᎡᎶᏛᏱ ᏭᏂᎶᎯᏍᏗᏱ ᏂᎨᏒᎾ, ᎤᎾᏂᎩᏒ ᎤᏣᏘᏂᏉ ᎢᏗᏢ ᏭᏂᎶᏎ ᎢᎤᏁᏅ ᎤᎾᏤᎵᎪᎯ.
# ᎤᎾᏂᎩᏒᏃ ᎡᏂᏳᏉ ᏗᎧᎿᏩᏗᏙᎯ ᎤᏅᏏᏛ ᏱᎨᏩ ᎡᏂᎨᏒ ᏄᏛᏁᎴ ᏦᏩ ᎠᏍᎩᏓᏍᎬᎢ, ᎯᎠ ᏄᏪᏎᎴᎢ; ᏔᎴᎲᎦ, ᎠᎴ ᏔᏘᏄᎦ ᎠᏲᎵ ᎠᎴ ᎤᏥ ᎠᎴ ᎭᎵᏘ, ᎢᏥᏈ ᎾᎶᎯ, ᎾᎿᏃ ᏪᎮᏍᏗ ᎬᏂ ᏫᎬᏁᏤᎸᎭ, ᎡᎶᏛᏰᏃ ᎠᏎ ᏛᏲᎵ ᎤᏍᏗ ᎠᏲᎵ ᎤᎯᏍᏗᏱ.
# ᎿᏉᏃ ᏚᎴᏅ ᎤᏘᏅᎭᎠᏲᎵ ᎠᎴ ᎤᏥ ᏒᏃᏱ, ᎠᎴ ᎢᏥᏈᏱ ᏭᎶᏎᎢ.
# ᎠᎴ ᎾᎿ ᏪᎮ ᎬᏂ ᎡᎶᏛ ᎤᏲᎱᏒ; ᎤᏙᎯᏳᏁ ᎤᏁᎳᏅᎯ ᎤᏁᏨᎢ, ᎠᏙᎴᎨᏍᎩ ᏓᏮᏔᏁᎢ, ᎯᎠ ᏥᏄᏪᏎᎢ; ᎢᏥᏈᏱ ᏫᏥᏯᏅᎲ ᎠᏇᏥ.
# ᎿᏉᏃ ᎤᏙᎯᏳᏁ ᏤᎵᎹᏯ ᎠᏙᎴᎰᏍᎩ ᎤᏁᏨᎯ, ᎯᎠᏥᏄᎮᏎᎢ;
# ᎴᎹᏱ ᎧᏁᎬ ᎤᎾᏛᎦᏅᎩ, ᏓᏂᏴᎬᎢ, ᎠᎴ ᏓᎾᏠᏱᎲᎢ, ᎠᎴ ᎤᏩᏘ ᎤᏁᎷᎬᎢ; ᎠᏥᎵ ᎠᏍᎪᏂᎲ ᏓᎮᏥ, ᎠᎴ ᏄᏚᎵᏍᎬᎾ ᎨᏒ ᎤᏄᏬᎯᏍᏗᏱ, ᎤᏗᎦᎵᏍᏙᏗᏍᎬ ᎾᏁᎲᎾᏉ ᎨᏒᎢ.
# ᎿᏉᏃ ᎡᎶᏛ ᎤᏙᎴᎰᏒ ᎠᏂᎦᏔᎿᎢ ᎬᏩᎵᏓᏍᏔᏅᎢ, ᎤᏣᏔᏅᎯ ᎤᏔᎳᏬᏎᎢ, ᎠᎴ ᎤᏓᏅᏎ ᏫᏚᏂᎰᏁ ᏂᎦᏛ ᏗᏂᏳᎵ ᎦᏚᏱ ᎠᏁᎯ, ᎠᎴ ᏂᎦᏛ ᏂᎬᎾᏛ ᎾᎿᏂ, ᏔᎵ ᎢᏳᎾᏕᏘᏴᏛ ᏩᏍᏘ, ᎾᎯᏳ ᎤᏓᏳᏓᎴᏅᏛ ᏥᏓᎵᏏᎾᎯᏍᏓᏁᎮ ᏥᏓᏛᏛᏢᎸᎢᏍᎨ ᎠᏂᎦᏔᎿᎢ.
# ᎯᎠ ᏄᏪᏎᎳᎢ; ᏔᎴᎲᎦ ᎠᎴ ᎭᏘᏄᎦ ᎠᏲᎵ ᎠᎴ ᎤᏥ, ᎠᎴ ᎮᎾ ᎢᏏᎵᏱ, ᎿᏉᏰᏃ ᏚᏂᏲᎱᏒ ᎠᏲᎵ ᎬᏅ ᏧᏂᏲᎲᎩ.
# ᏚᎴᏅᏃ ᎤᏘᏅᏎ ᎠᏲᎵ ᎠᎴ ᎤᏥ, ᎠᎴ ᎢᏏᎵᏱ ᏭᎷᏤᎢ.
# ᎠᏎᏃ ᎤᏛᎦᏅ ᎠᏥᎳ ᎤᎬᏫᏳᎯ ᎨᏒ ᏧᏗᏱ ᎤᏙᏓ ᎡᎶᏛ ᎤᏓᏁᎢᏴᏍᏓᏁᎸᎢ, ᎤᏍᎦᎴ ᎾᎿ ᏭᎶᎯᏍᏗᏱ; ᎠᏎᏃ ᎤᏁᎳᏅᎯ ᎤᏪᏯᎳᏅᎯ ᎨᏒ ᎠᏍᎩᏓᎬᎢ, ᎨᎵᎵ ᏭᎪᎸᏍᏔᏁᎢ;
# ᎦᏚᎲᏃ ᎾᏎᎵᏗ ᏧᏙᎢᏛ ᏭᎷᏨ ᎾᎿ ᎡᎮᎢ. ᎾᏍᎩᏃ ᎤᏙᎯᏴᏁ ᎠᎾᏙᎴᎰᏍᎩ ᏧᏂᏁᏤᎢ, ᎾᏎᎵᏗ ᎡᎯ ᎠᎪᏎᎮᏍᏗ, ᏧᎾᏛᏁᎢ.

[[Category:ᏧᎾᏁᏄᏗ ᏗᏁᎸᏙᏗ]]
[[Category:To be checked]]
