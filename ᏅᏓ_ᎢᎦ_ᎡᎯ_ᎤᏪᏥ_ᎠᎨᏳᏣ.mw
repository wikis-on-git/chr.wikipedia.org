'''ᏅᏓ  ᎢᎦ  ᎡᎯ  ᎤᏪᏥ  ᎠᎨᏳᏣ''' ᏅᏓ  ᎢᎦ  ᎡᎯ  ᎦᏁᎴ  ᎤᏟᏱᏗᏜ  ᎦᎸᎶᎯ  ᎠᏍᏆᎾᎪᏔᏅᎲᏍᏗ,  ᎠᏎᏃ  ᎤᏪᏥ  ᎠᎨᏳᏣ  ᎦᏁᎴ  ᎠᏰᎵᏳ  ᎦᎸᎶᎯ  ᎨᏒ,  ᎦᎸᎳᏗᏜ  ᏚᏳᎪᏛ  ᎡᎶᎯ.  ᏂᏓᏙᏓᏫᏒᏃ  ᎤᏓ  ᎢᎦ  ᎡᎯ  ᎦᎴᎬ  ᎦᎸᎶᎯ  ᎤᎳᏍᏈᏛ  ᎤᏕᎵᎬ  ᎢᏗᏜ,  ᏴᏓᎭᏃ  ᎤᏪᏥ  ᎠᎨᏳᏣ  ᎤᏪᏅᏒ  ᎠᎵᏍᏓᏴᎲᏍᎨ.  ᎾᏊᏃ,  ᏅᏓ  ᎢᎦ  ᏒᎯ  ᏕᎦᎾᏆᏘᎮ  ᏴᏫ  ᎡᎶᎯ  ᎠᏁᎯ,  ᏅᏗᎦᎵᏍᏙᏗᏍᎬ  Ꮭ  ᎢᎸᎯᏳ  ᏥᏳᎪᏗ  ᏱᏓᎾᎧᏂᏍᎨ  ᏧᎾᎦᏔᏍᏗᏊ  ᎨᏎᎢ.  ᏄᏪᏎᎴᎢᏃ  ᎤᏙᎢ,  ᎤᏒᎢ  ᎡᎯ  ᏅᏓ,  “ᎬᎩᎵᏏ  ᎤᏂᏁᎩᎶᏗ,  ᏂᎦᎵᏍᏗ  ᏂᏓᏅᏁᎰ  ᏚᎾᎧᏛ  ᎢᏳᏍᏗᎭ  ᏱᎬᎩᎪᎭ”.  ᎠᏎᏃ  ᎤᏒᎢ  ᎡᎯ  ᏅᏓ  ᎯᎠ  ᏄᏪᏒᎢ,  “ᏕᏥᎸᏉᏗ  ᎣᏂ  ᎠᏁᎯ  ᎣᏣᎳᏅᏢ,  ᎣᏍᏓ  ᏗᎨᎦᏅᏗ  ᎨᎵᏍᎪᎢ.”  ᎯᎠᏃ  ᏅᏗᎦᎵᏍᏙᏗᏍᎬ  ᏂᎪᎸ  ᏄᎾᏓᏅᏘᏴ  ᎬᏩᏰᏨᏓᏁᎲ  ᎢᎦ  ᎤᏘᏍᏛ  ᎤᏒᎢ  ᎦᎸᎶᎯ.

ᎤᏓᏃ  ᎢᎦ  ᎡᎯ  ᏚᏛᏳᎨᎮᎢ  ᏂᎦᎥ  ᎠᏥᎸᏉᏛ  ᎤᏓ  ᏒᏃᏱ  ᎡᎯ  ᏚᏭᎪᏔᏁ  ᏧᎯᏍᏗ  ᏴᏫ.  ᏂᎪᎯᎸ  ᏏᎦ  ᎨᏒ  ᎾᎯᏳ  ᎾᎥᏂᎨᏍᏘ  ᏳᏭᎷᏣ  ᎤᏪᏥ  ᎠᎨᏳᏣ  ᏧᏪᏅᏒ,  ᎡᎳᏗ  ᏂᎬᏁᎮ  ᎤᎶᏒᏍᏗ  ᎤᏗᏞᎩ  ᏚᎾᏗᎴᎲᏍᏗᏍᎨ  ᏯᏂᏍᎪᎯᏥᏆᏃ  ᏴᏫ  ᏚᏂᏲᎱᏎ.  ᎾᎯᏳᏃ  ᎦᎪᏭ  ᏧᎵᎢ  ᏱᏚᏲᏎᎳ  ᏱᏅᏫᏍᏗᎴ  ᎩᎶ  ᏂᏗᏥᏃᎯᏱᏒᎾ  ᏱᎩ,  ᎠᏂᏴᏫᏃ  ᎠᏁᎬ  ᏧᎾᏍᏗ  ᎠᏂᏍᎦᏯ  ᏫᏓᏂᏔᏲᏎᎲ  ᎬᏩᏂᏍᏕᎸᏗ.  ᎯᎠᏃ  ᎠᏂᏍᎦᏯ,  ᎤᎾᏓᏅᏘ  ᏚᎾᏓᏅᏛᎢ  ᎨᏒᎢ,  ᏄᏂᏪᏒᏃ  ᏑᏓᎴᎩᏃ  ᎬᏩᎾᏛᏁᏗ  ᎤᏅᏌ  ᎤᎾᎵᏍᏕᎸᏗ  ᎾᏍᎩᏃ  ᎤᏂᎯᏍᏗ  ᎨᏒ ᏅᏓ  ᎢᎦ  ᎡᎯ.  

Ꮎ  ᏧᎾᏍᏗ  ᎠᏂᏍᎦᏯ  ᏅᏬᏘ  ᎤᏃᏢᏁ  ᏧᏂᏁᏟᏴᏍᏗ  ᎠᏂᏔᎵ  ᎠᏂᏴᏫ  ᎢᎾᏓ  ᎢᏧᏅᏁᏗᎢ,  ᏆᎾᏓᏲᏂ  ᎢᏳᏍᏗ  ᎠᎴ  ᏧᎦᏔᏥᏍᏔᎵ,  ᏰᎵ  ᎬᏩᎾᏗᏍᎦᎵᏗ  ᎾᎥᏂᎨᏍᏗ  ᎤᏪᏥ  ᎠᎨᏳᏣ  ᎤᏪᏅᏒ  ᎦᎶᎯᏍᏗᏳᎶᏗ  ᎾᏍᎩ  ᎤᏂᏍᎦᎵᏍᏗᎢ  Ꮎ  ᎠᎦᏴᎵ  ᏅᏓ  ᎢᎦ  ᎡᎯ.  Ꮎ  ᎢᎾᏓ  ᎤᏁᏅᏎ  ᎦᎸᎶᎯ  ᏗᎨᏒᎢ  ᎠᎴ  ᎠᏂᎦᏘᏰ  ᎬᏂ  ᎤᏓ  ᎢᎦ  ᎡᎯ  ᏳᎷᏣ  ᏳᎵᏍᏔᏴᏂᏝ.  ᎠᏎᏃ  ᎾᎯᏳ  ᎤᏛᏅᏍᏔᏅ  ᎨᏎ  Ꮎ  ᏆᎾᏓᏲᏂ  ᎢᏳᏍᏗ  ᏅᏓᏳᏓᏓᎢᏅᏗ,  ᎤᏍᎪᏍᏛ  ᎢᎦ  ᎤᏘᏍᏛ  ᏚᎦᏛᏲᏍᏗᏍᎨ  ᎠᎴ  ᎪᎱᏍᏗᏊ  ᏓᎶᏂᎨ  ᏩᏥᎳ  ᎢᏳᏍᏗ  ᎬᏩᎳᏥᏈᏍᏗ  ᎨᏎ,  ᎤᏠᏱᏊ  ᎪᎯ  ᎨᏒ  ᏥᎾᏛᏁᎰ  ᎾᏊ  ᏳᏁᎸᏔᎾ  ᎤᏓᏍᎦᎵᏍᏗᎢ.  Ꮎ  ᏅᏓ  ᎢᎦ  ᎡᎯ  ᏣᏁᎵᏗ  ᎤᏬᏎᎴ  ᏭᏴᎴᏃ  ᎦᎵᏦᏕ,  ᎾᏃ  ᏧᎦᏔᏥᏍᏔᎵ  ᎤᏕᎰᏐᏅ  ᎤᏟ  ᏭᏓᎾᏏᏅᏍᏔᏁ  ᎪᎱᏍᏗᏊ  ᏄᏛᏁᎸᎾ.  ᏴᏫᏃ  Ꮟ  ᏓᏂᏲᎱᏍᎨ  ᎤᎶᏒᏍᏗ  ᎤᏗᏞᎬ  ᎨᏒᎢ,  ᎤᏁᏅᏎ  ᏔᎵᏁ  ᏚᏂᏔᏲᏎᎸᏎ  ᏧᎾᏍᏗ  ᎠᏂᏍᎦᏯ  ᎬᏩᏂᏍᏕᎸᏗᎢ.  ᏏᏊᏃ  ᏧᎾᏍᏗ  ᎠᏂᏍᎦᏯ  ᏅᏬᏘ  ᎤᏃᏢᏁ  ᎤᏂᏁᏟᏴᏎᏃ  ᏌᏊ  ᎠᏍᎦᏯ  ᎡᏆᏃ  ᎤᎧᏖᎾ  ᏄᏅᏁᎴ,  ᎠᎹᎯ  ᎡᎯ  ᎪᎱᏍᏗ  ᎦᎾᏰᎩ,  ᏐᎢᏃ  ᎨᏒ  ᎤᏦᎾᏘ.

ᏧᎵᏯᎸᏍᏔᏅᏃ,  ᎢᎾᏓ  ᎨᏥᏃᏫᏎᎸ  ᎨᏎ  ᎢᏳᎾᏛᏅᏁᏗ  ᎤᏂᎯᏍᏗ  Ꮎ  ᎠᎦᏴᎵ  ᎢᎦ  ᎡᎯ  ᏅᏓ  ᎾᏊ  ᏳᏭᎴᏫᏍᏔᎾ  ᎤᏪᏥ  ᎠᎨᏳᏣ  ᏧᏪᏅᏒᎢ.  ᎤᎧᏖᎾ  ᎡᏆ  ᎠᎴ  ᎦᎾᏰᎩ  ᎨᏎᎢ,  ᏚᎵᎨᏃ  ᎠᏍᎪᎵ,  ᎠᎴ  ᏂᎦᏓ  ᎤᏃᎯᏳᏎ  ᎬᏩᏓᎴᏁᎯᏓᏍᏗ  ᎨᏒ.  ᎾᏃ  ᎤᏦᎾᏘ  ᎠᎦᏟᏱᏴ  ᎢᎬᏱ  ᏭᏗᏢᏍᏔᏁ  ᎠᎴ  ᎤᏓᏄᏖᏲᎴ  ᏙᏯᏗᏜᏊ  ᎨᏒ  ᎦᎵᏦᏕ.  ᎾᏊᏃ  ᎢᎦ  ᎡᎯ  ᏅᏓ  ᎤᏪᏥ  ᎠᎨᏳᏣ  ᎤᏍᏚᎢᏌ  ᎦᎶᎯᏍᏗ  ᎠᏲᎲ  ᎤᏥᎢ,  ᎤᏍᎦᎶᏨ  ᎦᎶᏫᏍᏗᏳᎶᏗᏃ  ᎤᏅᏤ  ᎤᎵᏬᏨᎢ.  ᎤᏩᎨᏫᏒᏃ  ᎨᏒ  ᎤᎦᏘᏗᏍᏗ  Ꮎ  ᎠᎦᏴᎵ  ᎢᎦ  ᎡᎯ  ᏅᏓ,  ᎤᏪᏅᏎᏃ  ᎠᏂᏴᏫ  ᎢᏗᏜ,  ᎠᎴ  ᎤᎧᏖᎾ  ᎤᎶᏒᏍᏗ  ᎤᎿᎸᏎ  ᎤᏦᎾᏘᏃ  ᎾᏍᏜᏗᏴ  ᏄᎵᏍᏙᏔᏁ  ᎾᏍᏊ  ᎤᏪᏅᏎᏊ.  ᎾᎯᏳ  ᎤᏓᎬᏣᏓᎴᏅᏓ  ᎡᏓᏓᏙᎵᏍᏔᏁᎰ  ᎤᏦᎾᏘ,  ᎠᎴ  Ꮭ  ᏰᏗᎯᎣᎢ,  ᏅᏗᎦᎵᏍᏙᏗᎲ  ᏓᎤᏚᎵᏍᎬ  ᏴᏫ  ᎣᏍᏓ  ᏳᎾᎵᏍᏔᏁᏗᎢ,  ᎠᎴ  Ꮭ ᎢᎸᎯᏳ  ᏯᏁᎸᏗᏍᎪ  ᎤᏓᏍᎦᎵᏍᏗ  ᏅᏕᏴᏙᏗᏍᎬᎾ  ᏱᎩ.  

ᎠᏎᏃ  ᎤᎧᏖᎾ  ᎤᏟᎯᏊ  ᏳᎿᎸᎯ  ᎠᎴ  ᎤᎪᏕᏊ  ᎦᎾᏰᎬ  ᏂᎦᎵᏍᏗᏍᎬ  ᏂᎪᎯᎸᎢ.  ᎤᎶᏒᏍᏗᏃ  ᎠᏓᎯᎯ  ᏄᎵᏍᏔᏁ  ᎾᏍᏊ  ᏱᏚᎧᎾᎾᏊ  ᎠᏍᎦᏯ,  ᏂᎦᏓ  ᏏᏓᏁᎸᎤᎾᏙᏢᏒ  ᏓᏂᏲᎱᏍᎨ.  ᏭᎵᏯᎶᎸᏃ  ᏴᏫ  ᏗᎦᎳᏫᏓ  ᎤᏂᏍᏆᎸᎡᎴ  ᎠᎴ  ᏚᏄᎪᏔᏁ  ᎤᎶᏒᏍᏗ  ᎦᎾᏰᎩ  ᎨᏒ,  ᎦᎸᏔᏗᏃ  ᏗᎨᏒ  ᏭᏂᎧᏅᎢ,  Ꮎ  ᎡᎶᎯ,  ᎾᎿᏃ  Ꮟ  ᏪᎭ.

ᎾᏊᏃ ᏅᏓ  ᎢᎦ  ᎡᎯ  ᎤᏩᏛᎭ  ᎤᏪᏥ  ᎠᎨᏳᏣ  ᎤᎵᏬᏨ  ᎤᎵᏍᏚᏁ  ᎦᎵᏦᏕ  ᎠᎴ  ᎤᏲ  ᎤᏓᏅᏖᎢ.  ᎾᏊᏃ  ᏴᏫ  Ꮭ  ᏱᏓᏂᏲᎱᏍᎨ  ᎤᏗᏞᎬ  ᏱᏂᏗᎦᎵᏍᏙᏗᏍᎨ,  ᎠᏎᏃ  ᎤᎵᏏᎬ  ᎠᎾᎴᏂᏙᎲ.  ᏏᏊᏃ  ᎬᏩᏂᏍᏕᎶᏗ  ᏚᏂᏔᏲᏎᎸ  ᏧᎾᏍᏗ  ᎠᏂᏍᎦᏯ,  ᎯᎠᏃ  ᏄᏂᏪᏎᎢ  ᎾᏃ  ᎤᏓ  ᎢᎦ  ᎡᎯ  ᎤᏄᎪᏍᏗ  ᎢᏳᏅᏁᏗᎢ  ᏳᎾᏚᎵᎭ,  ᏭᏂᏯᎤᏗᏃ  ᎤᏪᏥ  ᎠᎨᏳᏣ  ᏨᏍᎩᏃ  ᏗᎨᏒᎢ.  ᎯᎢᏃ  ᎠᏂᏥᏍᎩᎵ  ᎤᏂᏚᎲ,  ᎾᏍᎩ  ᎤᎵᏏᎬ  ᏥᏄᏍᏗ,  Ꮎ  ᎤᎵᏏᎩ  ᎦᏙᎯ  ᎤᏕᎵᎬ  ᎢᏗᏜ  ᏥᎩ.

ᏴᏫ  ᎦᎵᏉᎩ  ᎠᏂᏍᎦᏯ  ᏚᎾᏑᏰᏎ  ᎤᏁᏅᏍᏗᎢ.  ᏧᎾᏍᏗ  ᎠᏂᏍᎦᏯ  ᏚᏂᏃᏎᎴ  ᎦᎵᏉᎩ  ᎢᏯᏂ  ᎧᏁᏌᎢ  ᎤᏂᏅᏍᏗᎢ,  ᎠᎴ  ᎠᏂᏏᏴᏫᎭ  ᎤᏂᏴᏫᏗᎢ  ᎤᏙᏆᏯ  ᎤᏩᏱᏝᏅ  ᎣᏬᏰᏂ  ᎾᏯᏔᎥ  ᎢᎦᏅᎯᏓ.  ᏳᏭᏂᎷᏣᏃ  ᏨᏍᎩᏃ,  ᏧᎾᏍᏗ  ᎠᏂᏍᎦᏯ  ᏚᏃᏏᏌᏁᎴ,  ᏧᏂᏩᏛᏗ  ᏂᎦᏓ  ᎠᏂᏥᏍᎩᎵ  ᏗᎾᎵᏍᎩᏍᎬᎢ.  ᏙᏯᏗᏜᏃ  ᎦᏌᏆᎸ  ᎤᏙᏢᏒ  ᎤᎾᎴᏗ  ᎨᏎ,  ᎠᎴ  ᎾᏊ  ᏅᏓ  ᎢᎦ  ᎡᎯ  ᎤᏪᏥ  ᎠᎨᏳᏣ  ᏳᎵᏍᎩᏍᏔᏅᏍᏔᎾ  ᏄᎾᏛᏅ,  ᎤᏂᏫᏍᏛᏂᏍᏙᏗ  ᏧᏩᏱᏝᏅ  ᎠᎴ  ᎦᏙᎯ  ᏴᏫᎦᏅᎩ.  ᎾᎯᏳᏃ  ᎧᏁᏌᎢ  ᏫᎬᏩᏂᎸᏗ  ᏱᎩ  ᎠᎴ  ᏳᏩᏂᎧᏏ  ᎤᏥᎢ.  ᎠᏎᏃ  Ꮭ  ᎤᏂᏍᏚᎢᏍᏗ  ᏱᎨᏎ  ᎧᏁᏌᎢ,  ᏝᏍᏊ  ᎤᏜᏅᏛᏊ,  ᎬᏂ  ᏧᏁᏅᏒ  ᏳᏭᏂᎷᏣ  ᎦᎵᏉᎩᏃ  ᎢᏯᏂ  ᎠᏂᏍᎦᏯ  ᏚᏂᏅᏎ  ᏧᏩᏱᏝᏅ  ᎾᏃ  ᎧᏁᏌᎢ  ᎠᎴ  ᎤᎾᏂᎩᏒ  ᏭᏕᎵᎬ  ᎢᏗᏜ  ᎦᎵᏉᎩ  ᏧᎩᏨᏅ  ᎬᏂ  ᏭᏂᎷᏣ  Ꮎ  ᎠᎵᏏᎲᏍᎩ  ᎦᏙᎯ.  ᎾᎿᏃ  ᏚᏂᏩᏛᎮ  ᎤᏂᏣᏘ  ᎤᎾᏓᏟᏌᎲ  ᎠᏂᏥᏍᎩᎵ  ᎠᎵᏍᎩᏍᏗ  ᎤᏂᏍᏆᎸᎡᎲ,  ᎾᏍᎩᏯ  ᏗᏅᏃᏓ  ᏥᎨᏐᎢ.  ᎤᏓ  ᎢᎦ  ᎡᎯ  ᎤᏪᏥ  ᎠᎨᏳᏣ  ᏙᏯᏗᏜ  ᏄᏛᏅ  ᎦᏌᏆᎸ  ᎪᏢᏒ.  ᎤᎵᏍᎩᏍᏔᏅᏍᏔᎾ  ᎾᎥ  ᎠᏁᏙᎲ,  ᏌᏊ  Ꮎ  ᎦᎵᏉᎩ  ᎠᏂᏍᎦᏯ  ᎤᏪᏩᏍᏛᏂᏍᏔᏁ  ᎤᏩᏱᏝᏅ  ᎬᏗ,  ᎾᏊᏃ  ᏅᏩᏓᎴ  ᎠᎴ  ᏅᏩᏓᎴ,  ᎬᏂ  ᎦᎵᏉᎩᏁ  ᎤᏕᏯᏗᏒ  ᏙᏯᏗᏜ  ᏓᏳᏅᏥᎸ  ᎦᏌᏆᎸ  ᎨᏒᎢ.

Ꮎ  ᎠᏂᏍᎦᏯ  ᎧᏁᏌᎢ  ᎤᏂᎸᏁ  ᎠᎴ  ᎤᏂᏍᏚᏁ  ᎫᏢᏙᏗ,  ᎾᏃ  ᎠᏂᏐᎢ  ᎠᏂᏥᏍᎵ  ᏝᏍᏊ  ᏧᎾᏕᎳᎰᏎ  ᏱᏅᏫᏍᏕ  ᏄᎵᏍᏔᏂᏙᎸ.  Ꮎ  ᎠᏂᎦᎵᏉᎩ  ᎤᏄᏖᏎ  ᎧᏁᏌᎢ  ᎠᎴ  ᏧᏁᏅᏒ  ᏚᏄᎪᏔᏁ  ᏗᎧᏄᎬ  ᎢᏗᏜ.  

ᏂᎪᎯᎸᎾᏊᏃ  ᎤᏛᏂᏕ  Ꮎ  ᎠᎨᏳᏣ  ᎠᎴ  ᎠᏔᏲᎯᎲ  ᎤᏄᎪᏍᏗᎢ,  ᎠᏎᏃ  Ꮎ  ᏧᎾᎵᎪᎯ  ᎬᎾᎢᏎᏊ  ᎾᏂᏁᏤᎲᎾ.  ᏄᎵᏍᏛᏃ  ᏏᏊ  ᎤᎵᏍᏔᏁ  ᎤᏲᏏᏍᎬ  ᎤᏛᏁ,  ᎠᏎᏃ  Ꮭ  ᎪᎱᏍᏗ  ᏳᎾᏛᏁ.  ᎾᏊᏃ  ᎦᏂᎵᏱ  ᏧᏁᏅᏒ  ᎾᎥᏂᎨᏍᏗ  ᎠᏁᏙᎲᎢ,  Ꮎ  ᎤᏓ  ᎢᎦ  ᏒᎯ  ᎤᏪᏥ  ᎠᎨᏳᏣ  ᎤᏪᎷᏁ  ᏗᎧᎸᎬ  ᎢᏗᏜ  ᏭᎧᏛᎢ.

Ꮎ  ᏅᏓ  ᎢᎦ  ᎡᎯ  ᎤᏪᏥ  ᎠᎨᏳᏣ  ᎤᏪᎷᏁ  ᎤᎭᏬᏍᏗᏍᎬ  ᎠᎴ  ᏚᏔᏲᏎᎴ  ᏍᏘᎩᏓᏊ  ᎤᏂᏌᎳᏙᏗ  ᏧᏢᏛ.  ᎾᏊᏃ  ᎠᏂᏍᎦᎢᎮ  ᏙᎯᏳ  ᎠᏲᎱᏍᎬ  ᎠᏁᎵᏍᎨ,  ᏙᏳᏃ  ᏩᏍᏘᎬᏭ  ᎤᏄᏞᏎ  ᎫᏢᏛ  ᎤᏃᎴ  ᎤᏂᏴᏓᏁᏗ.  ᎪᎱᏍᏗᏃ  ᏥᏓᏐᎸᏓᏫᏍᎪ  ᎤᏃᏴᎵᏎ,  ᎠᎴ  ᎪᎱᏍᏗ  ᎤᏂᏃᎯᎸᏍᏔᏁᎴ  ᎤᏅᏍᏓᎸ  ᏭᏕᎵᏨ.  ᎾᏊᏃ  ᎤᎾᏛᎦᏅ  ᏙᏧᏩ  ᎠᏠᏱᎲ,  “ᏈᏍ!  ᏈᏍ!  ᏈᏍ!”  ᎤᏂᏍᏚᏅᏃᎠᏍᏚᏛ  ᎠᎴ  ᏏᏊ  ᎬᎾᎢᏎᎢᏊ.  ᎠᏎᏃ  ᏭᏂᎷᏣ  ᎤᎾᏕᏗᏱ  ᎤᏂᏍᏚᎢᏌᏃ  ᎧᏁᏌ  ᎤᏏᏩ  ᎨᏎ.  ᎢᎦᏅᏔᏃ  Ꮎ  ᏙᏧᏩ  ᎤᏓ  ᎢᎦ  ᎡᎯ  ᎤᏪᏥ  ᎠᎨᏳᏣ  ᎨᏒᎢ.

Ꮎ  ᏧᎾᎵᎪᎯ  ᎤᏁᎳᎩ  ᏳᏄᏝᎡ  ᎧᏁᏌᎢ,  ᏧᎾᏍᏗ  ᎠᏂᏍᎦᏯ  ᏂᎬᏩᏂᏪᏎᎸ,  ᏰᎵᏊ  ᏙᎯ  ᏳᎾᏘᏃᎴ  ᏧᏪᏅᏒ,  ᎠᎴ  ᎪᎯ  ᎨᏒ  ᏫᏗᎦᏗᏩᏛᏗ  ᏱᎨᏎ  ᎠᏂᏥᏍᎩᎵ  ᏧᏂᏚᎲᎢ.  Ꮎ  ᎦᎵᏉᎩ  ᎢᏯᏂ  ᏧᏂᏍᏚᎢᏎ  ᎧᏁᏌᎢ,  ᎤᏗᎦᎵᏍᏙᏗ  Ꮭ  ᎢᎸᎯᏳ  ᏳᏫᏙᎨᏗᏯᏅ  ᏴᏫ  ᏧᏂᏲᎱᏒᎢ.  Ꮎ  ᎤᏓ  ᎢᎦ  ᎡᎯ  ᎤᏚᎩ  ᎤᏩᏒ  ᎾᎯᏳ  Ꮎ  ᏧᎾᎵᎪᎯ  ᎤᏁᏅᏌ  ᎠᎵᏏᎲᏍᎩ  ᎦᏙᎯ  ᎢᏗᏜ,  ᎠᏎᏃ  ᎤᏂᎷᏣ  ᎾᏅᏘᏁᎲᎾ  ᎤᏪᏥ  ᎠᎨᏳᏣ,  ᏚᏠᏱᎴ  ᎬᏂ  ᏚᎦᏌᏬᎸ  ᎡᏆ  ᎤᏃᎱᎪᏗ  ᎸᏩᏂᏌᎾ.  ᎠᏂᏍᎦᎢᎲ  ᎡᎶᎯ  ᏂᎬ  ᏙᏗᏂᎬᏥᏒ  ᏴᏫ  ᏏᏯ  ᏗᎦᎳᏫᏨ  ᎤᏂᏍᏆᎸᎡᎸ  ᎠᎴ ᏚᏄᎪᏔᏁ  ᏧᏂᏅᏍᏗ  ᏫᏓᎾᏤᎸ  ᏗᎨᎦᏅᏗ  ᎠᏂᏫᎾ  ᎠᎴ  ᎠᎾᏔ  ᎤᏂᏍᏆᏂᎪᏙᏗ  ᎢᎦ  ᎡᎯ  ᏅᏓ  ᎠᎴ  ᎤᏑᎳᎪᏍᏗ  ᎠᏠᏱᎲ.  ᎯᎠᏃ  ᎤᎾᏓᏟᏌᏅ  ᎬᏩᎵᏍᎩᎡᎴ  ᎠᎴ  ᏫᏓᏤᎸ  ᏕᎬᏩᏃᎩᎡᎴ,  ᎠᏎᏃ  ᏩᎪᎯᎸ  ᎤᏗᏥᏍᎨᎢ  ᎠᎴ  Ꮭ  ᎪᎱᏍᏗ  ᏯᏛᏓᏍᏗᎮ.  ᎾᏊᏃ  ᎣᏂᏱ  ᎨᏒ  ᎠᎱᎳ  ᎦᎸᏂᎯ  ᎤᏁᏟᏴᏎ  ᎧᏃᎩᏍᏗ,  ᏚᎧᎾᏁᏃ  ᎠᎴ  ᎣᏍᏓ  ᎤᏰᎸᏁ  ᏓᎪᏩᏘᏍᎬ  ᏧᏃᏚ  ᎠᏂᏓᎨ  ᏴᏫ  ᎤᏩᎨᏫᏎ  ᎤᏲ  ᎤᏓᏅᏛ  ᎠᎴ  ᎤᏤᏨᏍᏔᏁ.

[[Category:To be checked]]
