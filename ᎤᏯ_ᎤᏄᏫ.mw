ᎯᎠᏃ ᏥᎬᎩᏃᎯᏎᎸ ᏧᎾᏛᏐᏅ ᏥᏧᏣ ᏥᎨᏒ. ᏌᏊ ᎢᏳᏩᎪᏗ, ᎾᎯᏳ ᏂᎦᏓ
ᎠᏂᏴᏫ ᎤᎾᏕᏗ ᎠᏁᎯ ᏙᏦᏓᎸ ᏩᏁᏙᎮ ᎡᏆ ᎠᏂᏃᎭᎵᏙᎮ ᏌᏊᏃ ᎠᏍᎦᏯ
ᎢᎬᏱ ᏭᎶᏒ ᎤᎸᏎ ᎦᏚᎢ ᎦᎸᎾᏗ ᎤᏅᏓᏝᎥ ᎠᎴ ᎤᏩᏛᎮ ᏒᏆ ᎤᏪᏴᎢ ᎤᏟᏗᏜ.
ᏫᏓᎧᏂᏍᎬᏃ ᏗᎦᎾᏗᏒ ᏭᎪᎮ ᎤᏛᏐᏅ ᎠᏨᏏᏰᏍᎬ ᏐᎢ ᏧᏅᏓᏝᎥ, ᎠᏙᎳᎤᏍᏗ
ᎬᏗᏍᎨ ᏅᏩᏍᏕᏃ ᎪᎱᏍᏗ ᎤᏍᎪᏍᏗ, ᎤᏥᏍᏓᎷᎩᏍᎩ ᏅᏯ ᎪᏢᏔᏅ ᎨᏎ. Ꮎ
ᎦᏃᎭᎵᏙᎯ ᎠᎦᏎᏍᏗᏍᎨ ᎠᎴ ᎠᎪᏩᏘᏍᎨ ᎢᏴᏓᎵ Ꮎ ᎤᏛᏐᏅ ᏩᏎᎯᎮ
ᎤᏙᎳᏅᏍᏗ ᎬᏗ ᎢᎸᏢ ᎢᏗᏜ ᏫᏚᏳᎪᏛ, ᎾᏊᏃ ᎧᎦᎾᏌᏁᏍᎬ ᎠᎴ
ᎠᎵᏒᏍᏗᏍᎬ ᏭᎵᏍᏛᎢ ᎨᏒᎢ. ᎣᏂᏃ ᎨᏒ ᏭᏎᏢ ᎤᎿ ᎢᏗᏜ ᎠᏂᏃᎭᎵᏙᎯ
ᎤᏂᎸᏦᏛ ᎤᏟᏗᏜ ᏙᏓᎸᎢ ᎠᎴ ᎾᏊ ᏫᎤᎾᏌᏁᏌ ᎯᎸᏍᎩ ᎢᏳᏩᎪᏗ ᎤᎵᏒᏍᏔᏁ
ᎣᏍᏓ ᏥᎦᏩᏒᎪ ᏥᎨᏐᎢ, ᎠᎴ ᎾᏊ ᎤᏂᎩᏎ ᎤᏅᏓᏝᎥ ᎾᎥᏂᎨᏍᏗ ᏥᏳᎪᏗ
ᏗᎦᎵᏦᏛ ᎢᏗᏜ. ᎤᏍᎦᏃᎵᏃ ᎠᏓᏅᏏᏙᎮ, ᎠᎵᏍᏕᎸᏙᏗᎮ ᎤᏙᏔᏅᏍᏗ ᎬᏗ, ᎬᏂ
ᏭᎷᏣ ᏭᎵᏍᏘᏂᎸ ᎤᏅᏓᏝᎥᎢ, ᎾᏊᏃ ᏭᏗᏅᏎ ᎤᏙᎳᏅᏍᏗ ᏗᎦᏃᎴᏍᎬ ᎠᎴ
ᎤᏥᏍᏓᎷᎩᏍᎩ ᏅᏯ ᎠᏒᏢ ᏄᎵᏍᏔᏁ ᏗᎬᏩᎾᏗᏒ ᎡᏆ ᎤᏪᏴᎢ. ᏫᏚᏪᏐᏣᏃ
ᎠᏒᏢ ᎠᏙᎳᏅᏍᏗ ᏫᏂᎤᎵᏍᏔᏁ ᎠᎴ Ꮎ ᎤᏛᏐᏅ ᎤᏭᏖᏎ ᎠᎴ ᏭᎿᎷᏎ ᎣᏓᎸ
ᏗᎦᎵᏦᏛ ᎢᏗᏜ.
Ꮎ ᎦᏃᎭᎵᏙᎯ ᎤᏍᎦᏍᏔᏁᎴ, ᎠᎴ ᎪᎱᏍᏗᏊ ᎤᏁᏧᏥᏓ ᎡᎵᏍᎨ, ᎾᏍᎩᏃ
ᎢᏳᏍᏗ ᎤᏩᏅᏦᏅ ᎤᎦᏐᏎ ᎣᏓᎸ ᎠᎴ ᏩᏍᏆᎳᎯᏴ ᎤᏍᏗ ᎦᏅᏅ ᏭᎶᏎ
ᏗᎦᎵᏦᏛ ᎢᏗᏜ ᎢᎬᏱᏃ ᏭᎷᎯᏍᏗ ᎤᏰᎸᏎ Ꮟ Ꮎ ᎤᏛᏐᏅ ᏫᏄᎸᏨᎾ. ᏭᎷᏣᏃ
ᎠᎴ ᏭᏃᎮᏝ ᎤᏃᎮᏗ Ꮎ ᏗᏓᏅᏫᏍᎩ ᎯᎠ ᏄᏪᏎᎢ Ꮎ ᎤᏛᏐᏅ ᎠᏍᎦᎾᎯᏳ ᎨᏎᎢ
ᎠᏓᏰᏍᎩ ᎦᎾᏰᎩ ᎪᎱᏍᏗ ᏅᏯ ᎤᏄᏫ ᎪᏎᏄ, “ᎤᏯ ᏧᏄᏫ,” ᎦᏁᎴᏃ ᎤᎿ
ᎢᏗᏜ ᏙᏯᏗᏜ ᎦᏚᎲ, ᎠᎴ ᏂᎪᎸᏊ ᏕᏙᎲ ᏙᏓᎸ ᎠᏲᎲ ᎦᏃᎭᎵᏙᎯ ᎤᎯᏍᏗ
ᎠᎴ ᎤᏪᏰᏍᏗ. ᏍᏔᏱᏃ ᎨᏒ ᏗᎩᏯᏍᏗ, ᏅᏗᎦᎵᏍᏙᏗᏍᎬ ᎤᏤᎵ ᎦᎾᏍᏔ
ᎤᏎᎮᎵᏙᎮ ᎾᏍᎩᏯ ᎩᏟ, ᎠᎴ ᎤᏠᏱᏊ ᎾᏍᏔᏰ ᎠᎯᏍᏗᎢ, ᏅᏗᎦᎵᏍᏙᏗᏍᎬ
ᏂᎬ ᎠᏰᎸ ᎫᏢᏛ ᎦᏁᎦ ᎤᏯ ᎪᏢᏔᏅᎢ. ᎢᏳᏃ ᏳᎷᏣ ᏂᎦᏓ ᏓᎯᎮ ᎠᎴ
ᏕᎦᏰᏍᎨ, ᎠᎴ ᏑᏓᎴᎩ ᎬᏛᏁᏗ ᎨᏎ ᎤᎾᎵᏍᏕᎸᏗ. ᏝᏃ ᏗᎬᏩᎧᏃᏗ ᏱᎨᏎ ᎠᎨᏯ
ᏏᏅᏓ ᎤᏪᏅᏒᎯ, ᎠᎴ ᏱᏚᏂᏩᏛᎭ ᎦᎵᏉᎩ ᎢᏯᏂ ᎠᏂᎨᏯ ᏏᏅᏓ ᎤᏁᏅᎡ
ᎤᎾᎴᏗ ᎤᏍᏗ ᎦᏅᏅ ᎤᎿ ᎢᏗᏜ ᏳᎶᏌ ᏱᏚᎪᎭᏃ ᎤᎯᏍᏗᏊ ᏱᎩ.
ᎾᏍᎩᏃ ᏚᎾᏛᏛᏁ ᏂᎦᏓ ᎠᏂᎨᏯ, ᎠᎴ ᏚᏂᏩᏛᎮ ᎦᎵᏉᎩ ᎥᏍᎩᏗᏜ ᏧᏂᏢᎩ,
ᎠᎴ ᏌᏊ ᎨᏒ ᎩᏔᎢ ᎤᎴᏅᎡᎸ ᎨᏎ. ᎤᏓᏅᏎᎢᏃ Ꮎ ᏗᏓᏅᏫᏍᎩ ᏚᎾᎿᏪᏐᏁ ᎠᎴ
ᎤᎾᎴᏅᏁ ᎤᏍᏗ ᎦᏅᏅ ᎾᎿ Ꮎ ᎤᏛᏐᏅ ᎤᎷᎯᏍᏗᎢ. ᏄᎵᏍᏛᏃᏊ ᎤᎾᏛᎦᏁ
ᏅᏯ ᎤᏄᏫ ᏩᎢᏒᎢ ᎠᏙᎯ ᎢᏗᏜ, ᎠᏒᏅᏍᏗᎨ ᎤᏪᏓᏍᏗ ᎬᏗᏍᎨᏃ ᎤᏤᎵ ᏅᏯ
ᎠᏙᎳᏅᏍᏗ. ᏧᎶᏎᏃ ᎤᏍᏗ ᎦᏅᏅ ᎤᎿ. ᎢᏗᏜ ᎢᎬᏱ ᎠᎨᏯ ᏗᎦᏙᎬ, ᎠᎴ
ᏭᎪᎭᏭ ᎤᏛᏅᏍᏔᏁ ᎠᎴ ᎤᏪᏡᏁ: “Ᏻ! ᎥᎩᎵᏏ; ᎤᏙᎯᏳ ᎤᏲ ᏂᏣᏛᎿ!”
ᏄᎵᏍᏛ ᎢᏴ ᎢᏗᏜ ᎤᎶᏎᎴᎢ, ᎠᏎᏃ ᎩᎳᏊᏴ ᏚᎾᏠᏎ ᏐᎢ ᎠᎨᏯ, ᎠᎴ ᏏᏊ
ᎤᏪᏡᏅ: “Ᏻ! ᎠᏆᏤᎵ ᎯᏲᎵ; ᎤᎶᏒᏍᏗ ᎤᏲᎢ ᏂᏣᏛᎿ,” ᎠᎴ ᏄᎵᏍᏛ
ᎤᎶᏎᎴᎢ, ᎠᏎᏃ ᎾᏊ ᎠᎵᎦᏍᏗᎮ ᎩᎦ. ᏄᎵᏍᏛᏃ ᎤᏪᏅᏎ ᎠᎴ ᏚᎾᏠᏎ Ꮎ
ᏦᎢᏁ, ᏅᎩᏁ, ᎠᎴ ᎯᏍᎩᏁ ᎠᏂᎨᏯ, ᎠᏎᏃ ᎾᎪᎯᏒ ᏌᏊ ᎾᎳᏍᎬᏏᏒ
ᎠᏩᎾᎦᎶᎨ ᎬᏂ ᎣᏂ ᏭᎷᏣ, ᎾᏍᎩᏃ Ꮎ ᎩᎳ ᎤᎴᏅᎡᎸ ᎤᏢᎬ ᎨᏎ, Ꮎ ᎩᎦ
ᏧᏤᏬᏤ ᎠᎰᎵ ᎠᎴ ᎤᏅᏤ ᎤᏍᏗ ᎦᏅᏅ.
ᎾᏊᏃ Ꮎ ᏗᏓᏅᏫᏍᎩ ᎦᎵᏉᎩ ᏗᎪᏍᏔᏱ ᏧᎿᏦᏯᏍᏗ ᎠᏓ ᏗᎪᏢᏔᏅ
ᏚᏩᏘᏍᏔᏁ ᎠᏰᎸ ᏗᎬᏩᎶᏒ ᎠᎴ ᎦᏙ ᏭᎤᏁ, ᎠᎴ ᎤᎵᏏᎩ ᎤᎵᏯᎶᎸ ᏤᏆ ᎠᏓ
ᏚᏂᏡᏁ ᎦᏚ ᎢᏗᏜ ᏄᏛᏅ ᎠᎴ ᏚᏂᏥᏍᏝᏁ, ᎠᎴ ᏂᎦᏓ ᏴᏫ ᎤᎾᏓᏟᏌᏁ ᎬᏩᏕᏱᏓ
ᎤᏂᎪᏩᏛᏗᎢ. ᏅᏯ ᎤᏄᏫ ᎡᏆ ᎠᏓᏪᎯ ᎨᏎᎢ, ᎠᎴ ᎤᏣᏘ ᏚᏅᏖ ᎤᏕᎵᏓ
ᏗᎧᏃᎮᏗ, ᎠᎴ ᎾᏊ ᎾᎥᏂᎨ ᎤᎷᏣ ᎠᏓᏪᎳᎩᏍᎩ ᎤᎴᏅᎮ ᎦᏬᏂᏍᎬ, ᎠᎴ ᏚᏃᎯᏎᎴ
ᏅᏬᏘ ᎬᏙᏗ ᏂᎦᎥᏭ ᎥᏳᎩ ᎨᏒᎢ. ᏒᏃᏱᏴ ᎤᎴᏅᎮ ᏕᎧᏃᎩᏍᎬ, ᎠᎴ ᏚᏃᎩᏒ
ᎥᎦᏃᎭᎵᏙᎲ ᏗᎧᏃᎩᏍᏗ ᏛᏯᏂᎲ Ꮎ ᏲᎾ ᎠᎴ Ꮎ ᎠᏫ ᎠᎴ ᏂᎦᏓᏭ ᎠᏙᎯ
ᎡᎿᎢ ᎠᎴ ᏙᏓᎸᎢ. ᎠᏓᏪᎳᎩᏍᎩ ᏏᏊ ᎠᏗᏞᎲᏍᎨ ᎤᏬᏂᎯᏍᏗ ᎡᎳᏗ
ᏂᎦᎵᏍᏘᏍᎨᎢ, ᎬᏂ ᎣᏂ ᎨᏒ ᏭᎩᏨᏂᎳ, Ꮎ ᎠᏓ ᎤᏁᎦ ᎪᏍᏚ ᏥᎦᏢᎪᎢ
ᎾᏍᎩᏯ ᎨᏒ ᎠᎴ ᎦᏬᏂᏍᎬ ᏙᎢᏊ ᎨᏎᎢ.
ᎾᏊᏃ Ꮎ ᏗᏓᏅᏫᏍᎩ ᏧᏅᏃᏌᏍᏗ Ꮎ ᎪᏍᏚ ᏚᏬᏎᎴ ᎠᎴ ᎤᎿ ᎠᏰᎸ ᎤᏓᏅᏅ
ᎤᏂᏩᏛᎮ ᎤᏩᏒᎯᏊ ᎡᏆ ᎦᏟᏌᏅ ᎩᎦᎨ ᏩᏗ ᎦᎶᏁᏗ ᎠᎴ ᎠᏓᎶᎾᏍᏙᏗ ᎤᎸᏌᏗ
ᏅᏯ. ᎾᏃ ᏅᏯ ᎤᏩᏌ ᎤᏤᎳᏁ, ᎠᎴ ᏚᏯᏅᎮ ᏴᏫ ᎬᏩᏓᏕᏴᏍᏙᏗ ᎠᎴ ᏚᎶᏁᎡ,
ᏚᎾᎧᏛ ᎠᎴ ᏗᏂᏁᏥ Ꮎ ᎩᎦᎨ ᏩᏗ ᎬᏔᏅᎢ, ᎠᎴ ᎦᏙᏅᏍᏗᏊ ᎠᏏᏴᏫ
ᎠᏓᏙᎵᏍᏗᏍᎬ ᎾᎯᏳ ᏕᎨᏥᎶᏁᏍᎬ ᎾᏍᏊ ᎥᎦᏃᎭᎵᏙᎲ ᎣᏍᏓ ᎢᏳᏓᎵᏍᏓᏁᏗ
ᏱᎩ, ᎠᏏᎾᎯᏍᏘ ᏙᎸᏫᏍᏔᏁᎲ, ᎠᎴ ᎤᏓᏅᎯᏓ ᎠᎴᏂᏓᏍᏗ ᎾᏍᎩ
ᎠᏓᎴᎯᏍᏙᏗ ᎤᏤᎵ ᏂᎦᎵᏍᏗᏍᎨ
