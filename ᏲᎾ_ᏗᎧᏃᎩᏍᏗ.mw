ᎪᎯᎦ ᏥᎨᏒ ᎡᎮ ᏣᎳᎩ ᏧᏂᏴᏫ ᎠᏂᏣᎫᎢ ᎨᎪᏎᎸᎢ, ᎠᎴ ᏌᏊ ᏏᏓᏁᎸ ᎤᎾᏙᏢᏒ ᎾᏍᎩ
ᎯᎠ ᎫᏂᏴᏫ ᎡᎮ ᎠᏧᏣ ᎠᏂᎩᏍᎨᏃ ᏧᏪᏅᏒ ᎠᎴ ᎤᏙᏓᏩᏓ ᏙᏦᏓᎸ ᏪᏙᎲᎢ. ᎢᏴᏓᎵᎭᏃ
ᏂᎪᎸᏊ ᎡᎨ ᎠᎴ ᎠᎪᎯᎸ ᏪᏙᎲ, ᎦᏂᎵᏃ ᎣᏂ ᎨᏒ ᏝᏃ ᏧᏪᏅᏒ ᏯᎵᏍᏓᏴᎲᏍᎨ, ᎠᏎᏃ
ᎢᎦᏊ ᏥᏂᎦᎵᏍᏗ ᎠᏂᎩᏍᎨ ᎠᎴ ᏒᏃᏱᏴ ᎩᎳ ᎢᎦᎷᎨ. ᏧᎦᏴᎵᎨᏃ ᎬᏩᏐᎮᎮ, ᎠᏎᏃ ᏝᏃ
ᎪᎱᏍᏗ ᏱᏓᏰᎸᏗᏍᎨ, ᎠᎴ Ꮎ ᎠᏧᏩ, ᏏᏊ ᎡᎨ ᏂᏓᏙᏓᏫᏒ ᎬᏂ ᎤᎾᏕᎳᎰᏌ ᎦᏅᎯᏓ
ᎤᏬᏗᎨᎩ Ꮭ ᎠᏓᎴᏂᏍᎬ ᎠᏛᏍᎬ ᎠᏰᎸ ᏂᎬᎢ. ᎾᏊᏃ ᎤᏂᏍᏆᎾᎪᏎ ᎠᎴ ᎤᎾᏛᏛᏁ ᏂᎦᎥ
ᎤᏚᎵᏍᎬ ᎠᏙᎯ ᎤᏪᏓᏍᏗ ᏄᏚᎵᏍᎬᎾᏃ ᎨᏒ ᏧᏪᏅᏒ ᎤᎵᏍᏓᏴᏙᏗᎢ. ᎤᏛᏁᏃ Ꮎ ᎠᏧᏣ,
“ᎠᏯ ᏥᏩᏘᏍᎪ ᏰᎵ ᏱᎦ ᎠᎩᎩᏍᏗ ᎤᎿᎢ, ᎠᎴ ᎤᏟ ᏂᏓᏤᏝ ᏏᏃ Ꮎ ᏎᎷ ᎠᎴ ᏚᏯ
ᏥᏙᎩᎭ ᎣᎦᏕᏗᎢ, ᎠᎴ Ꮭ ᏴᏓᎪᎯᏥ ᏓᎨᏏ ᎠᏙᎯ ᏂᎪᎸ ᏫᎨᎡᏗ.” ᏧᎦᏴᎵᎨᏃ
ᎤᎾᏓᏅᏖᏔᏅ ᎠᎴ ᎤᏂᏍᏘᏰᏔᏁ ᏧᏂᎯᏯᏍᏘ ᏂᎨᏒᎾ, ᎠᏎᏃ ᎯᎠ ᏄᏪᏎᎢ, “ᎤᏟ ᏂᏓᏤᏝ
ᎤᎿᎢ ᎠᎭᏂᏃ ᎨᏒᎢ, ᎠᎴ ᏍᏘᎪᏩᏘ ᎠᏯ ᎦᏓᏁᏟᏴᏍᎬ ᎦᏳᎳ, ᎾᏍᎩᏃ Ꮭ ᎬᏩᏕᏗ ᏱᎩ
ᎠᎭᏂ ᎪᎯ ᎢᎬᏩᏓᎴᏅᏓ. ᏱᏍᎩᏂᏍᏩᏕᏍ ᏰᎵᏊᏰᏃ ᏂᎦᎠ ᎢᎦᎵᏍᏕᎸᏙᏗ ᎠᎴ ᏝᏃ ᎢᎸᎯᏳ
ᏗᏍᏗᎸᏫᏍᏓᏁᏗ ᏱᎦᎩ ᏍᏗᎩᏍᏗᎢ; ᎠᏎᏃ ᏱᏍᏓᏚᎵ ᏍᏕᏅᏍᏗᎢ ᎢᎬᏱ ᎦᎵᏉᎩ ᎢᎦ ᎠᎹ
ᏍᏛᏍᏗ.” ᎾᏃ ᎤᏓᏙᏓ ᎠᎴ ᎤᏓᏥ ᎤᏂᏃᎮᏠᎾ ᎾᏊ ᏭᏂᏃᎯᏎᎴ ᏩᏍᎪᎵᏴ ᎠᏍᎦᏯ ᏧᏂᏴᏫ
ᎨᏒᎢ. ᏗᎦᎳᏫᏓ ᎤᏂᏍᏆᎸᎡᎴ ᎾᏍᎩ ᎢᏳᏰᎶᏗ ᎠᎴ ᏂᎦᏓ ᎤᏂᏃᎮᏠᎾ ᏚᏄᎪᏔᏁ: “ᎠᎭᏂ
ᏍᏓᏯ ᏗᎩᎸᏫᏍᏓᏁᏗ ᎠᎴ ᏂᎪᎸᏊ ᏝᏃ ᎡᎵᏱᎦ ᏱᎩᎰᎢ. ᎤᎿᏃ ᎨᏒ ᏂᎪᎸᏊ ᎡᎵᏊᏃ
ᏂᎦᎣᎢ ᏗᎦᎸᏫᏍᏓᏁᏗ ᏂᎨᏒᎾ ᎨᏐᎢ, ᏓᏲᏍᏗᏍᏓᏩᏕᏏ.” ᎦᎵᏉᎩᏃ ᏧᏒᎯᏓ ᎠᎹ ᎤᏅᏎᎢ,
ᎦᎵᏉᎩᏁᏃ ᏒᎾᎴ ᏭᏟᏯᎶᎴ ᏂᎦᏓ ᎠᏂᏣᎫᎯ ᎤᎾᏂᎨᏎ ᎤᎾᏕᏗ ᎤᏃᏢᏒ ᎠᎴ ᏙᏦᏓᎸ
ᏚᏄᎪᏔᏁ Ꮎ ᎠᏧᏣ ᏚᏘᏅᏎᎢ. ᎾᏊᏃ ᏴᏫ ᏐᎢ ᏕᎦᏚᎲ ᎤᎾᏛᎦᎾ ᎤᏲ ᎤᏂᏰᎸᏁ ᎠᎴ ᎤᏂᏅᏎ
ᎤᏂᎧᎲᎭ ᏩᏍᎪᎵᏴ ᎠᏍᎦᏯ ᏧᏂᎳᏕᏗ ᎠᏂᏣᎫᎯ ᎤᎾᏅᏙᏗ ᎠᎴ ᎠᏙᎯ ᏭᏂᎶᎯᏍᏗ ᏂᎨᏒᎾ
ᎾᎿᏃ ᏭᎾᏕᏗᎢ. Ꮎ ᎨᏥᏅᏒ ᏚᏂᏩᏛᎭ ᎦᏳᎳ, ᏚᏄᎪᏗᏗᏎ ᎠᎴ ᎤᏂᏍᏆᏂᎪᏎ ᎤᎾᏕᎳᎰᏌ
ᏗᏂᏰᎸ ᎠᏓᎴᏂᏍᎬ ᏓᏚᏢᏍᎬ ᎡᎿᎢ ᏧᏂᏍᏘᏰᎪ ᎾᏍᎩᏯᎢ, ᏅᏛᎦᎵᏍᏙᏗᏍᎬ ᎦᎵᏉᎩ
ᏧᏒᎯᏓ ᏝᏃ ᏴᏫ ᎤᎾᎵᏍᏓᏴᏙᏗ ᎤᏂᎬ ᏱᎨᏎ ᎠᎴ ᎾᎾᏛᏁᎲ ᎠᏓᏁᏟᏴᏍᎨ. Ꮎ ᎠᏂᏣᎫᎯ
ᏝᏃ ᏯᎾᎦᏔᎲᏍᎨ, ᎠᏎᏃ ᎯᎠ ᏄᏂᏪᏎ, “ᎣᏤᎦ ᎤᎿᎢ ᏰᎵᏊ ᎢᎦ ᏍᎦᎵᏍᏓᏴᏗᎢ. ᎪᎯ
ᎬᏩᏓᎴᏅᏓ ᏲᎾ ᏙᎦᏙᎡᏍᏗ ᎠᎴ ᎾᏊ ᏂᎯ ᎢᏨᏌ ᏱᏗᏥᏲᏏᎭ ᎢᏥᎷᎨᏍᏗ ᎠᏙᎯ ᎠᎴ
ᏫᏍᎩᏯᏂᏍᎨᏍᏗ ᎠᎴ ᏲᏥᎷᎩ ᎣᎬᏌᏃ ᎣᎩᏇᏓᎸᎢ ᏱᏨᎥᏏ. ᏞᏍᏗᏃ ᏱᏥᏍᎦᎢᎮᏍᏗ ᏗᏍᎩ
ᎢᏍᏗᎢ, ᏂᎪᎯᎸᏰᏃ ᎣᏤᎮᏍᏗ.” ᎾᏊᏃ ᏚᏁᏲᏁ ᏗᎧᏃᎩᏓ ᎾᏍᎩ ᏧᏂᏯᏅᏙᏗ, ᎠᎴ ᏲᎾ
ᏧᏂᏲᎯ ᏏᏃ ᏚᎾᏅᏔ ᎾᏍᎩ ᏗᏃᎩᏍᏗ. ᎾᏊᏃ ᏚᏂᏍᏆᏓ ᏗᏃᎩᏓ Ꮎ ᎠᏂᏣᎫᎯ ᎤᎾᎴᏅᎮ
ᎠᎾᎢᏒᎢ ᎠᎴ Ꮎ ᎨᏥᏅᏒ ᏗᎤᎾᎦᏔᎲᏌ ᎤᎾᏕᏗ ᎢᏗᏜ, ᎠᏎᏃ ᏍᏗᎩᏓᏊ ᎤᎾᏂᎩᏓ ᎨᏎ
ᏫᏚᎾᎧᎾᏁ ᎠᎴ ᏫᏚᏂᎪᎮ ᎯᎸᏍᎩ ᎢᏯᏂᎢ ᏲᎾ ᏩᏁᎬ ᎠᏙᎯ ᎢᏗᏜ.
ᎢᎬᏱ ᏲᎾ ᎧᏃᎩᏍᏗ
Ꭾ-Ꭱ! ᎠᏂᏣᎫᎯ, ᎠᏂᏣᎫᎯ, ᎠᏆᏚᎵ ᎡᎳᏗ ᏗᎦᏥᏅᏗ, ᎠᏂᏣᎫᎯ, ᎠᏂᏣᎫᎯ, ᎠᏆᏚᎵ ᎡᎳᏗ
ᏗᎦᏥᏅᏗ – Ᏻ!<br/>
Ꮎ ᏲᎾ ᏧᏲᎯ ᎠᎴ ᏅᏗᏍᎪ ᏂᎪᎸ ᏒᎾᎴᎢ ᎠᎹ ᎬᏍᎬᎢ, ᎠᎴ Ꮭ ᏯᎵᏍᏓᏴᎲᏍᎪ ᎬᏂ
ᏒᎯᏰᏱ ᏱᏄᎵᏍᏔᎾ. ᎯᎠᏃ ᎧᏃᎩᏍᎪ ᎧᏃᎩᏓ ᎤᎵᏦᏛ ᏳᏂᎩᏌ, ᎠᎴ ᏏᏊ ᏐᎢ ᏳᎩᏨᎾ,
ᎠᏎᏃ Ꮭ ᎢᎸᎯᏳ ᏔᎵ ᎢᏳᏣᎪᏗ ᏏᎦᏊ ᎨᏒᎢ.<br/>
ᏔᎵᏁ ᏲᎾ ᏃᎩᏍᏗ<br/>
ᎯᎠᏃ ᎧᏃᎩᏍᏗ ᎾᏍᏊ ᎧᏃᎩᏍᎪ Ꮎ ᏲᎾ ᏧᏲᎯ, ᏕᎦᎳᏅᏗᏍᎬ Ꮎ ᏲᎾ, ᏅᏓᏳᏂᎩᏓ<br/>
ᎤᏬᏢᏒ ᎤᎿ ᎤᏃᎭᎵᏓᏍᏗ ᎤᏙᏓᏫᏗᏒᎢ. ᏄᏍᏛᏃᎤᏃᏴᎬ ᎧᏃᎩᏓ ᎠᎯᏓ ᎠᎴ ᎣᏍᏓ ᎬᏛᎪᏗ.<br/>
Ꭾ-Ꭱ! ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᏥᏍᏚᏱ’ ᏁᎭᎾᏚᏯᏄ;
ᏥᏍᏚᏱ’ ᏁᎭᎾᏚᏯᏄ – ᏲᎰ-Ꭳ!<br/>
Ꭾ-Ꭱ! ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎫᏬᎯ’ ᏁᎭᎾᏚ’ ᏯᏄ;
ᎫᏬᎯ’ ᏁᎭᎾᏚ’ ᏯᏄ; – ᏲᎰ-Ꭳ!<br/>
Ꭾ-Ꭱ! ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎤᏯᏰ’ ᏁᎭᎾᏚ’ ᏯᏄ;
ᎤᏯᏰ ᏁᎭᎾᏚ’ ᏯᏄ; – ᏲᎰ-Ꭳ!<br/>
Ꭾ-Ꭱ! ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎭᏳᏯ’ ᎭᏂᏩ; ᎦᏖᏆ’ ᏁᎭᎾᏚ’ ᏯᏄ;
ᎦᏖ’ Ꮖ’ ᏁᎭᎾᏚ’ ᏯᏄ; – ᏲᎰ-Ꭳ!<br/>
(ᎢᎦᏪᏓ) ᎤᎴ-Ꮔ ᎠᏎᎯ’ ᏔᏕᏯᏍᏔᏗᎯ’ ᎬᎿᎨ ᎠᏍᏚ’ ᏥᎩ’ Ꭾ! ᎭᏳᏯ’ ᎭᏂᏩ’ (ᏅᎩ
ᎢᏳᏩᎪᏘ)<br/>
ᏥᏍᏚᏱᎢ’ ᏁᎭᎾᏚ’ ᏯᏄ (ᏔᎵ ᎢᏳᏩᎪᏘ) – ᏲᎰ!<br/>
Ꭾ! ᎭᏳᏯ’ ᎭᏂᏩ (ᏅᎩ ᎢᏳᏩᎪᏘ)<br/>
ᏧᏬᎯᎢ’ ᏁᎭᎾᏚ’ ᏯᏄ (ᏔᎵ ᎢᏳᏩᎪᏘ) – ᏲᎰ!<br/>
Ꭾ! ᎭᏳᏯ’ ᎭᏂᏩ’ (ᏅᎩ ᎢᏳᏩᎪᏘ)<br/>
ᎤᏯ’ Ᏸ ᏁᎭᎾᏚ’ ᏯᏄ (ᏔᎵ ᎢᏳᏩᎪᏘ) – ᏲᎰ!<br/>
Ꭾ! ᎭᏳᏯ’ ᎭᏂᏩ’ (ᏅᎩ ᎢᏳᏩᎪᏘ)<br/>
ᎦᏖ’ Ꮖ ᏁᎭᎾᏚ’ ᏯᏄ (ᏔᎵ ᎢᏳᏩᎪᏘ) – ᏲᎰ!<br/>
ᎠᎴ ᎾᏊ ᏙᎯᏳ ᏂᏗᎥ ᎠᎴ Ꮎ ᏦᏍᏓ ᎬᎿᎨ ᎪᎱᏍᏗ, ᏫᏓᏤᎸᏃ, ᏙᏓᏓᏓᎪᎯ<br/>

==ᏙᏯᏗᏢ ᏗᏕᎬᏔᏛ==
* [http://www.youtube.com/watch?v=tyaRMyZwmBc ᏲᎾ ᎠᎳᏍᎩᏓᎶ], ᎤᎾᏛᎶᏗ

[[Category:ᏣᎳᎩ]]
[[Category:ᏗᎧᏃᎩᏛ]]
[[Category:To be checked]]
